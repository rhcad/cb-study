// X0870 注肇論疏，宋·遵式
 const X0870Notes = [
  [
    782,
    "○物不遷論第一",
    "物者事法也。世間不離三科。出世不過二果。但有名相竝稱為物。縱說古今時分。時無別體。仗相立名。但了名相無所不收。\n言不遷者。遷者動也。即變易義。今俗諦門中略有三義。故萬物不能遷易。一明物性。二明物相。三明物時。火熱風動水濕地堅等即緣性不可易。天尊地卑山高水澄聖淨凡染等即緣相不可易。古今朝暮剎那前後蓋時不可易。又此性相時。有相由義相成義。即中論云因緣所生法也。此則正屬始教。法相宗所陳百法名數各有體性。乃至真如涅槃亦理果淨物。故知俗諦一門攝法亦無不盡。故曰物不遷。正明動中有靜。靜不妨動。宜善得旨。勿濫真常。\n或曰。凡夫一念轉成聖時。何以曰不遷耶。答曰。秖由不遷故能轉也。何也。染淨二相各存故。真妄二性各立故。妄染時非真淨時故。由性相時分各住本位故。能從凡入聖矣。論謂言議推詰次在最先。故曰第一。物即不遷。持業釋。物不遷之論。依主釋。0148c11"
  ],
  [
    783,
    "夫生死交謝。",
    "生者起也。死者止也。此二亦云。生滅或於生後滅前。開之曰生住異滅。蓋言物之性相。緣會則起。緣離則止。故知俗諦生死能總萬物交互也。謝往也。生必交互於死曰生。死必交互於生曰死。故當生時死在。當死時生存。方曰交互也。人情不曉此理。見生時曰死往。見死時曰生往也。0149a07"
  ],
  [
    784,
    "寒暑迭遷。",
    "此以寒暑言物之時。以陰極曰寒。陽極曰暑。今寒暑者蓋言陰陽之生極也。或分四時。則春生夏長秋衰冬落。今不言四時而云寒暑者。蓋四時不出陰陽。陰陽之極曰寒暑。故以寒暑對上生死為句。故易云。一寒一暑是謂迭遷。又上生死既含四相。令寒暑亦含四時。故言萬物之時。不過寒暑為總。或約三世十世。或約心念剎那。延促不定耳。迭者遞互。遷謂動去也。以寒遞互於暑曰寒。以暑遞互於寒曰暑。既能遞互。即知各存。人不曉之。當暑時曰寒遷。當寒時謂暑去。0149a14"
  ],
  [
    785,
    "有物。",
    "即上生死寒暑所總萬有之物。0149b01"
  ],
  [
    786,
    "流動。",
    "水動曰流。即上交謝迭遷。0149b03"
  ],
  [
    787,
    "人之常情。",
    "人情執動常自如此。此上明所治之執。此下亦破斷見外道。撥無因果故。0149b05"
  ],
  [
    788,
    "余則謂之不然。",
    "謂者評論之詞。論主自所謂萬物性相道理。交而不謝。迭而不遷。0149b09"
  ],
  [
    789,
    "何者。",
    "自徵上下然之意者何也。0149b12"
  ],
  [
    790,
    "放光云。",
    "八部般若之一數。0149b14"
  ],
  [
    791,
    "法。",
    "軌持為義。真妄染淨色心依正。各具軌則住持。通得此名。即上物也。0149b16"
  ],
  [
    792,
    "無去來無動轉。",
    "即不遷也。謂生住生故無來。死住死故無去。中間寒暑。少壯各住。故無流動轉變矣。或去來約時。轉動約性相。緣生性相三世各住。故曰不遷。若般若宗多蕩相顯空。色心至乎種智。皆曰清淨今借文標為證信。不取彼意。下自推釋可見。0149b19"
  ],
  [
    793,
    "者。",
    "牒經也。0149c01"
  ],
  [
    794,
    "尋夫不動之作。",
    "推窮曰尋。夫即語詞。不動者。經云無去來動轉。作者推求也。尋究經中於諸法推求不動者也。0149c03"
  ],
  [
    795,
    "豈釋動以求靜。",
    "先破錯解釋捨也。0149c06"
  ],
  [
    796,
    "必求靜於諸動。",
    "此顯正意經中。定當推靜向於羣動。故令動中達性相各住。0149c08"
  ],
  [
    797,
    "必求靜於諸動。故雖動而常靜。",
    "上句牒前。下句釋成自意。經中既求靜於動。故我於生死交謝。寒暑迭遷。而見常靜。所以謂之不然也。0149c11"
  ],
  [
    798,
    "不釋動以求靜。故雖靜而不離動。",
    "亦先牒前。下句釋成經旨。雖靜者。法無去來動轉。不離遷謝而顯。故曰不離動。則所見即動而靜。與經即靜而動相符。0149c15"
  ],
  [
    799,
    "然則。",
    "承上連續之詞。因推經旨故。0149c20"
  ],
  [
    800,
    "動靜未始異。",
    "以經證於自意。則同辨緣法生滅性相常靜。故動靜不異。0149c22"
  ],
  [
    801,
    "而惑者不同。",
    "惑者生時不見死。乃執生靜而死動等。故動靜不同。0150a01"
  ],
  [
    802,
    "緣使真言滯於競辨。",
    "真言者稱實之言也。競辨者諍言也。惑者執異與不異。稱實之言相違。故有諍言。使真言成滯礙也。0150a04"
  ],
  [
    803,
    "宗途。",
    "途者道也。動靜不異之道。為學者之所宗故。0150a07"
  ],
  [
    804,
    "屈於好異。",
    "屈抑也。惑者好異而強說。故使宗途為邪解之屈抑。0150a09"
  ],
  [
    805,
    "所以靜躁之極。未易言也。",
    "躁動也。物之動靜理極於不二。惑者執二而強諍故。不可率易而言。0150a12"
  ],
  [
    806,
    "何者。",
    "推難言之意。0150a15"
  ],
  [
    807,
    "夫談真則逆俗。順俗則違真。",
    "稱實言則逆世俗。順俗見則違實理。故未易言也。0150a17"
  ],
  [
    808,
    "違真故迷性而莫返。",
    "出違真過也。人情長迷於物理。順之則不能返悟也。0150a19"
  ],
  [
    809,
    "逆俗故言淡而無味。",
    "出逆俗過也。淡即無味。談真逆俗。俗見不曉。無義味可采。故云言淡。道經云。樂與餌過客止道之出口淡乎無味。0150a22"
  ],
  [
    810,
    "緣使。",
    "解人說動靜理同。惑者執動靜有異。乃為中人之惑緣也。0150b02"
  ],
  [
    811,
    "中人未分於存亡。",
    "中根可語上。亦可以語下。故未能分辨解惑邪正。為當存同亡異。為復存異亡同。下論正被此機。上士已知動靜不異故。0150b05"
  ],
  [
    812,
    "下士撫掌而弗顧。",
    "即前惑者也。堅執不回弗顧正理。撫掌者大笑之貌也。道經曰不笑不足以為道矣。此上二句語。出道德經。文小改耳。0150b09"
  ],
  [
    813,
    "近而不可知者。",
    "物理近於人。而不可以執動靜者所知者。下云。0150b13"
  ],
  [
    814,
    "其唯物性乎。",
    "唯獨也。獨有萬物緣生之性。動中常靜。靜不妨動。此理最近而人不知。此即前三義中是約性一門。華嚴大疏。談不遷有三義。一能依不遷。即今約性相義。二依所依不遷。三唯所依不遷。即涅槃論明真性隨緣常住不變義。0150b15"
  ],
  [
    815,
    "然。",
    "躡上生起之詞。理極難言。故當杜默然。為中人不知物性如此。故下云。0150b21"
  ],
  [
    816,
    "不能自已(已止也)聊復寄心於動靜之際。",
    "聊略也。際邊畔也。動以靜為際。故即動以見靜。靜以動為際。故即靜以見動。略寄解心如此。故乃言之也。0150b24"
  ],
  [
    817,
    "豈曰必然。試論之曰。",
    "必者決定也。試且也。豈謂決定如然。且以此解心評論之耳。0150c04"
  ],
  [
    818,
    "道行云。",
    "小品一數也。0150c16"
  ],
  [
    819,
    "諸法。",
    "物也。即色受想行識曰五蘊。六根六境曰十二處。更加六識即十八界。世間法不過此之三科。又略而言不出色心為總。又菩提涅槃是出世法。今竝該之。故云諸法。0150c18"
  ],
  [
    820,
    "本無所從來。去亦無所至。",
    "不遷也。本者來之所起處。至者去之所到處。由諸法性相時分。各住本位。未甞有從本而來去至彼所。所謂本不見從凡中而來。去至聖所。又亦不見本從生死煩惱中來。至菩提涅槃處故。何也。聖凡染淨各不相到故。世出世法各住本位故。餘可例知。華嚴亦云。各各不相知。諸法亦如是。若據般若本部。多明無相真宗。直顯萬法本空無來去相。今借文標宗。用意則別。下定宗中可見。0150c23"
  ],
  [
    821,
    "中觀。",
    "即中觀論。今引之釋成經意。0151a08"
  ],
  [
    822,
    "云觀方知彼去。",
    "觀則見也。方通十方。且舉東方例之。彼者汎指彼人也。我觀東方。知彼一人從此而去。0151a10"
  ],
  [
    823,
    "去者不至方。",
    "者即人也。去東之人前步在前後步在後。故不見從此至彼方之相。故曰去亦無所至。反知從東方來此方。亦步步各住。故曰本無所從來。東方既爾。餘九亦然。人既即動而靜。以例諸法遷而不遷。故引中觀釋成道行。以立不遷宗旨也。0151a13"
  ],
  [
    824,
    "斯皆即動而求靜。以知物不遷明矣。",
    "斯此也。皆同也。此上經論同即動而推靜。用此證知緣生物理。性相不遷義已明矣。三量之申此約聖教量。0151a19"
  ],
  [
    825,
    "夫人之所謂動者。",
    "牒上有物流動人之常情。0151a24"
  ],
  [
    826,
    "以昔物不至今。",
    "如以死交互於生。則生為昔物。死為今物。故生不至今也。0151b02"
  ],
  [
    827,
    "故曰動而非靜。",
    "惑者見死時無生。謂生已謝故。執動而非靜。0151b05"
  ],
  [
    828,
    "我之所謂靜者。",
    "牒上余則謂不然也。0151b07"
  ],
  [
    829,
    "亦以昔物不至今(同上也)故曰靜而非動。",
    "論主所解生為昔物在昔。死為今物在今。故昔不至今曰靜而非動也。以生交死及寒暑等。例上可知。0151b09"
  ],
  [
    830,
    "動而非靜。以其不來。",
    "惑者執動為見昔不來今故。0151b13"
  ],
  [
    831,
    "靜而非動。以其不去。",
    "論主見靜已知昔物住昔而不去。此即前序中解惑耳。0151b15"
  ],
  [
    832,
    "然則所造未甞異。",
    "造詣也。同見昔物不至今。則所詣之境不異。0151b18"
  ],
  [
    833,
    "所見未甞同。",
    "解惑所見靜動不同。0151b20"
  ],
  [
    834,
    "逆之所謂塞。順之所謂通。",
    "逆理執動。所謂塞滯之人。順理見靜。所謂通解之者。古人多約論主。說逆順通塞。量無此理。0151b22"
  ],
  [
    835,
    "苟得其道。復何滯哉。",
    "苟若也。道物理也。若得物理無動而非靜。豈有動之可惑滯也。0151c01"
  ],
  [
    836,
    "傷夫人情之惑久矣。",
    "人被情執所惑。從來不覺。故可傷之。0151c04"
  ],
  [
    837,
    "目對真而莫覺。",
    "真者即昔物不至今也。雖見而執動。故目對而莫覺也。0151c06"
  ],
  [
    838,
    "既知往物而不來。",
    "牒前昔物不至今。往昔也。0151c09"
  ],
  [
    839,
    "而謂今物而可往。",
    "即前執動而非靜也。往去也。既執昔物不至今為動。必當謂今物亦可遷往矣。此乃情惑也。0151c11"
  ],
  [
    840,
    "往(昔也)物既不來。今物何所往。",
    "去也。惑者雖知昔物不來。而不知今物不去。若知今物在今而不去。亦了昔物在昔而不去。即不遷顯矣。則古住古而今住今。今古各不相往來。0151c15"
  ],
  [
    841,
    "何則。",
    "徵上二句。0151c20"
  ],
  [
    842,
    "求向物於向。於向未甞無。",
    "向昔也。求昔物於昔時。昔時定有。故知昔住昔位。0151c22"
  ],
  [
    843,
    "責向物於今。於今未甞有。",
    "推責昔物於今時。今時不見昔。0151c24"
  ],
  [
    844,
    "於今未甞有。以明物不來。",
    "明知昔物不至今也。0152a02"
  ],
  [
    845,
    "於向未甞無。故知物不去。",
    "昔時見昔故知不遷去。何以惑之。而謂動而非靜耶。此上釋成古無來去義。0152a04"
  ],
  [
    846,
    "覆而求今。今亦不往。",
    "去也。反覆更推今物。即知今物在今而不去。非唯不去。於古昔亦知不向於未來。故非動矣。此上釋成今無來云義。但變上文以向曰今。今曰向。來曰去。去曰來。讀之可見。如人有老少。少住昔而老住今。人多惑之。當老年衰朽不見[月*(?/口/用)]盛。乃謂少事已遷去。殊不思當少之年膚腠潤澤。故知在昔矣。何於今而求之。已自迷倒。況求之不得。乃謂遷去。故知甚惑。達物理者了今古各住。無毫髮可易。0152a07"
  ],
  [
    847,
    "是謂昔物自在昔。不從今以至昔。今物自在今。不從昔以至今。",
    "可見。0152a18"
  ],
  [
    848,
    "故仲尼曰。回也見新交臂非故。",
    "文出莊子外篇田子方章。云孔子謂顏回曰。吾終身與汝交一臂而失之。可不哀歟。郭注云。夫變化不可執而留也。故雖執臂相守。而不能令停。康師疏曰。郭注不當。謂交臂之頃已失前人。非謂交臂執手不能令停。今取康師釋交臂。此如兩臂相交。秪此少頃之時。已見新失於故。若以論中次文指此。以明新故各住之義。而未知仲尼本意若何。孔子若語不遷。何必哀傷其事。若謂吾汝終身同交臂之頃。爾則郭注所謂變化不能令停。亦甚得旨也。今論中文有小改。但取儒釋相符之義。非謂彼彼也。言見新者。即前今物自在今。非故者。即前昔物自在昔。秖少頃時。今昔尚各住一世。况日月年劫耶。0152a20"
  ],
  [
    849,
    "如此。則物不相往來明矣。",
    "牒上仲尼所說。則新故各住。物無來往義已明矣。0152b10"
  ],
  [
    850,
    "既無往返之微朕。有何物而可動乎。",
    "往返者去來也。微朕者小迹也。推諸法性相時分。求去來之迹。無毫末可得。未知惑者有何物而可曰動而非靜乎。自破題入序至此。破執動之見已訖。0152b13"
  ],
  [
    851,
    "然則旋嵐偃嶽而常靜。",
    "自開章已下盡顯萬物不遷。故今牒而結之。旋嵐者亦云毗藍。華嚴音義云。正梵語云吠藍婆。此云散所至。即風名。此風所至無不散壞。又翻云不遲。義翻為迅猛風。偃息也。嶽山也。偃息山嶽即風之散壞也。康云。偃者仆倒。亦取壞義。舉迅猛之風。偃息羣嶽無所不壞而風。畢竟非山。山畢竟非風。既不相是。亦不相到。故曰常靜。故知風山性相各有所住。雖飄鼓迅猛而常靜矣。下三句例知。0152b18"
  ],
  [
    852,
    "江河競注而不流。",
    "水雖奔競。前波後波各不相到故不流。又畢竟不能易於濕性。故不流動也。0152c03"
  ],
  [
    853,
    "野馬飄鼓而不動。",
    "莊子云野馬也。郭注云遊氣。以三陽之月日氣鬱盛。則見遊氣飄鼓。歙歙然而前後各位。故無所動。0152c06"
  ],
  [
    854,
    "日月歷天而不周。",
    "歷涉也。天輪左轉。日月右旋。時分各住。故歷涉天輪。不見有周帀之相。0152c09"
  ],
  [
    855,
    "復何怪哉。",
    "怪者異也。即動而靜。四皆不遷。何有動相可怪異也。0152c12"
  ],
  [
    856,
    "噫。",
    "傷不平之聲。教理相違故。0152c22"
  ],
  [
    857,
    "聖人。",
    "聖通也。孔子對哀公曰。聖人者智通乎大道。應變而不窮也。今此方釋宗。皆指佛為聖人。蓋就應迹人倫。窮達理事。無所不通。故曰聖人。佛德難思。且就正徧知義釋之耳。0152c24"
  ],
  [
    858,
    "有言曰。人命逝速。速於川流。",
    "文引。涅槃經云。人命不停過於山水。今小易其語。言命者。不相應行中一法曰命根。即第八賴耶識體。是受生總報主。來為最先。去為最後。此識體上有連持。計屬一報色心之功曰命根。乍生乍滅不停。如川水疾流。此則說無常教。詮無常理也。0153a05"
  ],
  [
    859,
    "是以聲聞悟非常以成道。",
    "難者恐雖有教理未必可信。故以行果成立教理決定也。聲聞者聞聲教證道之人也。成道者證偏真性也。聖人說無常教。聲聞聞之悟苦集滅道。現在無常破煩惱障。滅我執心。證我空真理。故八輩聖人。通號聲聞。0153a12"
  ],
  [
    860,
    "緣覺覺緣。離(平)以即真。",
    "梵語辟支迦羅。此云獨覺。亦云緣覺獨覺人自悟。緣覺者稟教。今取緣覺也。緣是所覺境。即三世十二因緣。覺是能了智。即生空觀。由聞無常教故。覺三世萬法緣聚暫有。緣離本空。故云即真。雖根利勝於聲聞。破執障證我空偏真理不別。0153a18"
  ],
  [
    861,
    "苟萬動而非化。(牒前也)豈尋化以階道。",
    "非化者不遷也。階道者次第證道故。且萬物不遷。無常教理則虗設。豈有二乘尋此變化教理。次第得聖道耶。二乘既得道。方知無常教理非虗。將恐論主所說不遷教理。未可取信。0153b01"
  ],
  [
    862,
    "覆尋聖言。",
    "三思曰覆。尋聖言即前無常教也。0153b07"
  ],
  [
    863,
    "微隱難測。",
    "歎俗諦不二理難測也。微謂微妙事法。不可以常無常定相思議。隱謂隱密不二之義。潛密在於教下。故難可以言教測度。0153b09"
  ],
  [
    864,
    "若動而靜。似去而留。",
    "據上說教詮事。則似云動去在物理。則動而常靜。去而常留。乃聖人不二之本旨。上句明立教。下句明詮事。故有重句也。0153b13"
  ],
  [
    865,
    "可以神會。難以事求。",
    "神解必可契會。事相固難推求。0153b17"
  ],
  [
    866,
    "是以言去不必去。閑人之常想。",
    "閑防也。人心起常見。聖教說諸法無常以防禦之。非謂定無常。0153b21"
  ],
  [
    867,
    "稱住不必住。釋人之所謂往耳。",
    "釋解也。人執無常遷往。聖教說萬物常住因果決定以解之。令捨所執。非謂定常。0153b24"
  ],
  [
    868,
    "豈曰去而可遣。住而可留耶。",
    "可定也。去住二教為破斷常二執。二執若除。教不定立。故知教雖異而意同歸也。0153c03"
  ],
  [
    869,
    "故成具云。",
    "成具光明定意經也。0153c07"
  ],
  [
    870,
    "菩薩。",
    "梵語。具云菩提薩埵。此云覺有情。三義釋之。如金剛疏。0153c09"
  ],
  [
    871,
    "處計常之中。而演非常之教。",
    "證上言去不必去閑人之常想。0153c12"
  ],
  [
    872,
    "摩訶衍論云。諸法不動。無去來處。",
    "證上稱住不必住釋人之所謂往。此上證教異。下顯意同。0153c14"
  ],
  [
    873,
    "斯皆導達羣方。",
    "群者不一也。方法也。經論法門不一。皆為導達執情故。0153c17"
  ],
  [
    874,
    "兩言。",
    "常門說住。無常門說去。0153c20"
  ],
  [
    875,
    "一會。",
    "常無常理一以會之。何也。且萬法雖生滅不停。而生滅各位。雖不失本位。而起滅何常。既動靜不殊。則理本自一。蓋俗諦不二之旨。縱隨機各陳。理無殊致。即聖人之深旨微隱難測也。0153c22"
  ],
  [
    876,
    "豈曰文殊而乖其致哉。",
    "不可以常無常教異。而謂不二之理有殊。故知物不遷之談。足以盡聖人俗諦教意也。0154a03"
  ],
  [
    877,
    "是以言常而不住。稱去而不遷。",
    "言常稱去。是兩言為對二執。常即不住。去即不遷。是動靜理一也。0154a07"
  ],
  [
    878,
    "不遷故(牒上下句)雖往而常靜。",
    "即動以見靜也。如於生死中見生不到死。生死各住。例諸法亦然。0154a10"
  ],
  [
    879,
    "不住故(牒上上句)雖靜而常往。",
    "即靜以見動。雖死生各住。而生死不停。此下二句。但翻覆文異。語意是同。0154a13"
  ],
  [
    880,
    "雖靜而常往故。",
    "牒上即靜而動。0154a16"
  ],
  [
    881,
    "往而弗遷。",
    "以顯動而常靜。0154a18"
  ],
  [
    882,
    "雖往而常靜故。靜而弗留矣。",
    "但反上准之。前是以靜為首。靜即動。動即靜。今是以動為首。動即靜。靜即動。以顯兩言一會矣。0154a20"
  ],
  [
    883,
    "然則。",
    "牒上動靜不二宗也。0154a24"
  ],
  [
    884,
    "莊生之所以藏山。",
    "莊子內篇太宗師章云。夫藏舟於壑。藏山於澤。謂之固矣。然而夜半有力者。負之而走。昧者不知也。郭注云。無力之力。莫大於變化。今取彼意。山有鬱茂。欲其不凋。若藏之於陂澤者。變化暗易。豈能令停固。昧者不知耳。0154b02"
  ],
  [
    885,
    "仲尼之所以臨川。",
    "論語云。子在川上曰。逝者如斯夫。不捨晝夜。今亦借意。仲尼以人事速變。勸進學立德。此二聖人。大同佛教說無常破常。而其教意必使捨一取一。豈令即當而達無常耶。0154b08"
  ],
  [
    886,
    "斯皆感往者之難留。豈曰排今而可往。",
    "排推也。可定也。莊孔二教皆感歎遷往之事。難以停留。乃一向見動。論主所見者。豈謂推排今物定有遷往耶。即動中見靜。已顯上往而弗遷之意也。0154b13"
  ],
  [
    887,
    "是以觀聖人心者。不同人之所見得也。",
    "以前動靜不二之理。而觀察佛聖人設教之心。必當如是者。則不可以人情所見。而得其意。0154b18"
  ],
  [
    888,
    "何者。",
    "推上人情所見。下釋。0154b22"
  ],
  [
    889,
    "人則謂少壯同體。",
    "少則幼年。三十曰壯年。同體者。凡人謂少壯同是一身。0154b24"
  ],
  [
    890,
    "百齡一質。",
    "齡年也。百年處世亦一軀質。0154c03"
  ],
  [
    891,
    "徒知年往。不覺形隨。",
    "徒虗也。虗知有少有壯年年遷往。而不覺形隨年變衰盛體殊。由不覺故。而執同體一質。此是滯常之情。0154c05"
  ],
  [
    892,
    "是以梵志出家。",
    "梵者具云梵摩。此云清潔寂靜。即淨也。西土事天婆羅門。此稱為淨志。亦云淨行。出家者即彼事天修遷之法。十五入山。以艸果為衣食。至三十歸家納妻生子。令種族繼世。至五十再入山永不歸。故曰出家。0154c09"
  ],
  [
    893,
    "白首而歸。",
    "有一梵志。三十不歸。人皆曰死。白首之年而歸。0154c15"
  ],
  [
    894,
    "隣人見之曰。昔人尚存乎。",
    "隣近也。五家曰隣。隣居識者曰昔人。梵志三十不歸。謂死矣。今尚存。此乃隣人執常也。0154c17"
  ],
  [
    895,
    "梵志曰。吾猶昔人非昔人也。",
    "猶尚也。上句牒隣人指吾尚為昔人。下句語之曰少年。昔人已謝。我今年老。故非昔人。此乃梵志滯無常也。0154c20"
  ],
  [
    896,
    "隣人皆愕然。非其言也。",
    "愕驚也。隣人堅執。聞說非昔人也。故驚愕不信其言。故曰非其言也。此上所引。雖梵志執無常。隣人執常。唯寄隣人常見以顯無常。故下結云。0154c24"
  ],
  [
    897,
    "所謂有力者負之而趨。昧者不覺。",
    "此借莊子文結斥也。隣人雖執昔人尚存。而不知莊子所謂無常有力者負之而走。新新不住。念念不停。蓋隣人昧者不覺此無常之理。然則隣人執常唯見昔。梵志執無常唯見今。若以今昔各住。常即無常。合此二見方為正理。今但寄隣人執常。結顯無常。即前云靜而弗留矣。0155a05"
  ],
  [
    898,
    "其斯之謂歟。",
    "其是也。斯此也。謂則言也。莊子云昧者不知。今隣人不知常中有無常。正是此言也。歟語助耳。0155a12"
  ],
  [
    899,
    "是以如來。",
    "是應身如來。說俗諦常無常教故。0155a17"
  ],
  [
    900,
    "因羣情。",
    "群者不一。即斷常二執故。0155a19"
  ],
  [
    901,
    "之所滯。",
    "滯有無二境。此上所治之病。以為起教之因。0155a21"
  ],
  [
    902,
    "則方言以辨惑。",
    "聖人立常無常方便之言。辨柝其惑情。即能治之藥。0155a23"
  ],
  [
    903,
    "乘莫二之真心。",
    "照常無常理不二者曰真心。乘運此心而設教故。0155b02"
  ],
  [
    904,
    "吐不一之殊教。",
    "吐說也。對二執說二教也。0155b04"
  ],
  [
    905,
    "乖(教異)而不可異(理一)者。(牒上同異)其唯聖言乎。",
    "唯獨佛教有此言異而意同。0155b06"
  ],
  [
    906,
    "故譚真。",
    "動中說靜曰談真。0155b08"
  ],
  [
    907,
    "有不遷之稱。",
    "破執無常者。撥喪因果之流也。0155b10"
  ],
  [
    908,
    "導俗。",
    "俗見多保守生事。故靜中說動以導接之。0155b12"
  ],
  [
    909,
    "有流動之說。",
    "無常剎那不停。古今代謝。上顯教權。下明意實。0155b14"
  ],
  [
    910,
    "雖復千途異唱。會歸同致矣。",
    "千者言其多數。途道也。雖因執設教說有多途。若契會所歸之理。必須動中見靜。靜處見動。故曰同致。則知教權而意實也。0155b16"
  ],
  [
    911,
    "而徵文者。",
    "徵執也。前執文詰難之者。0155b20"
  ],
  [
    912,
    "聞不遷。則謂昔物不至今。",
    "前境同見異中以昔不至今。論主曰靜而非動。難者聞之。乃謂是靜也。0155b22"
  ],
  [
    913,
    "聆流動者。而謂今物可至昔。",
    "聆聞也。聞上人命逝速之動。乃謂今物可去曰動。此亦不離前文動而非靜之情耳。難者既未達不二之旨。故於昔物不至今見靜。乃以今物可至昔為動。竝為情計。故前責曰往物既不來。今物何所往。情既未破。尚執動靜二教生難。下責執動之見云。0155c01"
  ],
  [
    914,
    "既曰古今。而欲遷之者何也。",
    "既曰古則住古。今則住今。而執惑之者。欲遷今為古者。意之何也。0155c08"
  ],
  [
    915,
    "是以言往(牒無常教)不必往。(遣執也)古今常存以其不動。",
    "古今各存一世而不動故。豈聞無常便謂定往。或作往昔釋之。意欲遣執常教之者。但今正破執動設難之者。故不從也。0155c13"
  ],
  [
    916,
    "稱去(亦牒無常教也)不必去。(遣執也)謂不從今至古。以其不來。",
    "前之遣執。令知古今各存。此之遣執。令達今不去古。古不來今。竝就無常教中說此常理。與前即動求靜。教理相照故。0155c17"
  ],
  [
    917,
    "不來故。不馳騁於古今。",
    "馳騁者去來不息也。0155c21"
  ],
  [
    918,
    "不動故。各性住於一世。",
    "古住古今住今故各一世也。0155c23"
  ],
  [
    919,
    "然則。",
    "牒上教權有異意實為同。0156a01"
  ],
  [
    920,
    "羣籍殊文。",
    "諸經說常無常。0156a03"
  ],
  [
    921,
    "百家異說。",
    "諸論說去說住。0156a05"
  ],
  [
    922,
    "苟得其會豈殊文之能惑哉。",
    "若契會常無常不二之旨。則殊文豈能為惑也。0156a07"
  ],
  [
    923,
    "是以。",
    "牒上佛教對機有異理意是同。0156a10"
  ],
  [
    924,
    "人之所謂住我則言其去。",
    "今人執常論主語之。以無常此宗無常立教。0156a12"
  ],
  [
    925,
    "人之所謂去我則言其住。",
    "人執無常論主語之。以常此宗常立教。0156a14"
  ],
  [
    926,
    "然則去住雖殊。(對機教殊)其致一也。",
    "前句即常中說無常。後句無常中說常。故知全動見靜全靜見動故同致也。非但後宗如此。前動中求靜本意如斯。0156a16"
  ],
  [
    927,
    "故經云。正言似反。誰當信者。",
    "正理之言說常無常似有相反未達不二之理者疑而不信者。字是牒經。古疏云。此文出普曜經。0156a20"
  ],
  [
    928,
    "斯言有由矣。",
    "斯言者不信之言也。因由理不二而言二。故不達者多不信矣。0156a23"
  ],
  [
    929,
    "何者(微上致一之義)人則求古。於今謂其不住。",
    "凡人今時不見古物執古物遷而不住。0156b02"
  ],
  [
    930,
    "吾則求今。於古知其不去。",
    "論主古時不見。今物知今物在今而不去。0156b04"
  ],
  [
    931,
    "今若至古。古應有今。古若至今。今應有古。",
    "反釋。0156b06"
  ],
  [
    932,
    "今而無古。以知不來。",
    "古住古而不來。0156b08"
  ],
  [
    933,
    "古而無今。以知不去。",
    "今住今而不去此上順釋也。0156b10"
  ],
  [
    934,
    "若古不至今。今亦不至古。事各性住。於一世有何物而可去來。",
    "事者今時事在今古時事在古。0156b13"
  ],
  [
    935,
    "然則。",
    "牒上動靜不二。0156b15"
  ],
  [
    936,
    "四象風馳。",
    "春夏秋冬曰四象。四時遷變馳疾如風。0156b17"
  ],
  [
    937,
    "璿璣電卷。",
    "尚書云。在璿璣玉衡以齊七政。璿即玉名。璣衡皆王者。正天文之器。衡則橫於上。璣則動於下。竝以玉為飾。故曰璿璣玉衡七政。謂日月五星。璿璣下轉。王者端視於玉衡寸穴。則知其天文變動。以審政事。今借彼意。唯取璿璣轉動。若閃電之疾速故曰電卷。古多謂璿璣是北斗之二名者。恐非其說。0156b19"
  ],
  [
    938,
    "得意毫微。雖速而不轉。",
    "毫微者毛端至小也。若於一毛端達性相時分各住本位。則萬物皆曰不遷。雖見四象璿璣速。若風電之不停。而位位各住即動而靜矣。上因外人不知論主動中說靜。故執無常教理行果致難。已明權實同異。會不二之旨。不殊於佛教。今即動顯靜結成令行人再照前不遷之旨。定為俗諦所宗。或曰若然者。二乘道果孰是非耶。答權則為是實則為非今此論廢權立實之教。二乘道果正當所破。謂彼偏滯無常教故。若達動靜不二之理。自然空有雙照。捨權歸實竝契中道。故知前引二乘行果為難。理不極成。上明會釋教意竟。0156c02"
  ],
  [
    939,
    "是以如來。",
    "就佛舉果也。然如來有二身。全智歸理曰真身。全理起智曰應身法。相宗說佛有二身謂。法報化報。中有自報他報。今他報合化為應身。自報合法為真身。真身寂滅。本非因致。縱假了因所顯定非生因所生俗諦門中未明此義今正就應身如來以果推因也。應果身相地前地上所見多種廣如諸教所辨。又此特就如來果上。推因不遷者。以顯此論宗在一乘無二無三故。0156c19"
  ],
  [
    940,
    "功。",
    "業也。明應果往因。曰功始自十信初心中間四十一位。所修十波羅蜜萬行之因。俱名功業也。0157a04"
  ],
  [
    941,
    "流萬世。",
    "水動曰流。言萬世者萬舉多數世者時分也。梵云劫波。此云時分。起信論。明信心。尚經十千劫。況入住已來歷三。阿僧祇。其中所修功業。今言萬世者。蓋指遠因遷流。至果已經多劫故也。0157a07"
  ],
  [
    942,
    "而常存。",
    "果上知昔因在昔故曰常存。0157a12"
  ],
  [
    943,
    "道。",
    "說文曰所行之謂道又道路也。皆取可履踐義行人。以智詣理所作皆真曰修道。此則以修正行曰道。道即因也。0157a14"
  ],
  [
    944,
    "通百劫而彌固。",
    "彌久也。昔日行道流通至果。雖經多劫定知在昔。故曰彌固。0157a18"
  ],
  [
    945,
    "成山假就於始簣。",
    "論語云。譬如為山雖覆一簣進吾往也。假者籍也。簣者土籠即取土之具。既籍始簣之土疊之成山。即簣土住。初而不滅以喻。昔日功業常存也。0157a21"
  ],
  [
    946,
    "修途託至於初步。",
    "道經曰千里之行始於初步。今云修途者長路也。託依也。欲行千里之途。始託於初步至千里已。則知初步在初而不滅以喻。昔日道行彌固矣。此以成山修途喻果顯簣土。初步明因存既果籍因招。則果成因在定矣。0157b01"
  ],
  [
    947,
    "果以功業不可朽故也。",
    "果決定也。以喻況之果然決知如來。昔日功業在昔不朽則因不遷矣。0157b07"
  ],
  [
    948,
    "功業不可朽。故雖在昔而不化。",
    "不化者不朽滅也。0157b10"
  ],
  [
    949,
    "不化故不遷。",
    "不遷者不來今之果時也。0157b12"
  ],
  [
    950,
    "不遷故。則湛然明矣。",
    "水澄曰湛今顯因位不動。故曰湛然明矣者。義已現也。0157b14"
  ],
  [
    951,
    "故經云。三災彌綸。而行業湛然。",
    "三災者水火風也。彌綸者充徧也。劫壞時火至初禪。水至二禪。風至三禪。三禪已下無不壞散。唯行人道行功業。湛然不動。0157b17"
  ],
  [
    952,
    "信其言也。",
    "佛語可信故。0157b21"
  ],
  [
    953,
    "何者。",
    "徵也。果上不見因。何以知其不化不遷耶。下釋。0157b23"
  ],
  [
    954,
    "果不俱因。",
    "俱同也。果在今而因在昔故不同時。0157c01"
  ],
  [
    955,
    "因因而果。",
    "上因即因由下因。是因行雖昔因今果而果籍因成故。0157c03"
  ],
  [
    956,
    "因因而果因不昔滅。",
    "既籍因成果。果時定知因不可滅故。故上曰雖在昔而不化也。0157c06"
  ],
  [
    957,
    "果不俱因因不來今。",
    "因果既不同時定知因。住昔而不來今之果時故。上曰不化故不遷也。0157c09"
  ],
  [
    958,
    "不滅不來。則不遷之致明矣。",
    "以果求因已知因中功業道行不滅去不遷來。則在昔之理明矣。0157c12"
  ],
  [
    959,
    "復何惑於去留。踟躇於動靜之間者哉。",
    "去留者即動靜也。踟躇者進退不前之言物理在乎動靜不二之間。何以疑惑而不進趣耶。故今責之。0157c15"
  ],
  [
    960,
    "然則。",
    "承上所推因果今昔之事動靜不二故。0157c19"
  ],
  [
    961,
    "乾坤倒覆。無謂不靜。",
    "易云天尊地卑乾坤定矣。天上覆而地下載今言倒覆者。設若天載而地覆。則乾坤尊卑不失陰陽本位。故無不靜。0157c21"
  ],
  [
    962,
    "洪流滔天。無謂其動。",
    "洪流者大水也。滔天者瀰漫也。尚書云滔滔洪水方割。以諸波各住自位。故無所動。0158a01"
  ],
  [
    963,
    "苟能契神於即物。斯不遠而可知矣。",
    "若能心契神解即物會理。則不二之理不遠中根之人。可於此而知存亡矣。0158a04"
  ]
]