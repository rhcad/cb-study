<html>
<head>
<meta http-equiv="Content-Type" content="text/html; charset=utf-8" />
<title>般若波羅蜜多心經</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
No. 251 [Nos. 250, 252-255, 257]<p class='juan'>般若波羅蜜多心經</p><p class="byline"><span class='lineInfo' line='0848c05'></span>唐三藏法師玄奘譯</p>
<div class="div-jing"><p class=""><span class='lineInfo' line='0848c06'></span>觀自在菩薩行深般若波羅蜜多時，照見五蘊皆空，度一切苦厄。</p>
<p class=""><span class='lineInfo' line='0848c07'></span>「舍利子！色不異空，空不異色，色即是空，空即是色；受、想、行、識，亦復如是。</p>
<p class=""><span class='lineInfo' line='0848c09'></span>「舍利子！是諸法空相，不生不滅，不垢不淨，不增不減。是故，空中無色，無受、想、行、識；無眼、耳、鼻、舌、身、意；無色、聲、香、味、觸、法；無眼界，乃至無意識界；無無明亦無無明盡，乃至無老死亦無老死盡；無苦、集、滅、道；無智，亦無得。</p>
<p class=""><span class='lineInfo' line='0848c13'></span>「以無所得故，菩提薩埵依般若波羅蜜多故，心無罣礙；無罣礙故，無有恐怖，遠離顛倒夢想，究竟涅槃。三世諸佛依般若波羅蜜多故，得阿耨多羅三藐三菩提。</p>
<p class=""><span class='lineInfo' line='0848c17'></span>「故知般若波羅蜜多是大神咒、是大明咒、是無上咒、是無等等咒，能除一切苦，真實不虛，故說般若波羅蜜多咒。」</p>
<p class=""><span class='lineInfo' line='0848c20'></span>即說咒曰：</p>
<p class="dharani"><span class='lineInfo' line='0848c21'></span>「揭帝　揭帝　般羅揭帝　般羅僧揭帝　菩提　僧莎訶」</p>
</div><p class='juan'>般若波羅蜜多心經</p>
<div class="div-xu"><p data-head-level="1" class="head">大明太祖高皇帝御製般若心經序</p><p class=""><span class='lineInfo' line='0848a06'></span>二儀久判，萬物備周，子民者君君，育民者法其法也。三綱五常以示天下，亦以五刑輔弼之。有等凶頑不循教者，往往有趨火赴淵之為，終不自省。是凶頑者，非特中國有之，盡天下莫不亦然。俄西域生佛，號曰釋迦，其為佛也，行深願重，始終不二。於是出世間脫苦趣為其效也，仁慈忍辱務明心以立命，執此道而為之，意在人皆在此利濟群生。今時之人罔知佛之所以，每云法空虛而不實，何以導君子、訓小人。以朕言之則不然。佛之教實而不虛，正欲去愚迷之虛，立本性之實，特挺身苦行，外其教而異其名，脫苦有情。昔佛在時，侍從聽從者皆聰明之士，演說者乃三綱五常之性理也。既聞之後，人各獲福白。佛入滅之後，其法流入中國，間有聰明者動演人天小果猶能化凶頑為善，何況聰明者知大乘而識宗旨者乎。如心經每言空不言實，所言之空乃相空耳。除空之外，所存者本性也。所以相空有六，謂口空說相，眼空色相，耳空聽相，鼻空嗅相，舌空味相，身空樂相。其六空之相又非真相之空，乃妄想之相為之空相，是空相愚及世人禍及今古，往往愈墮彌深不知其幾。斯空相，前代帝王被所惑而幾喪天下者，周之穆王，漢之武帝，唐之玄宗，蕭梁武帝，元魏主燾，李後主，宋徽宗。此數帝廢國怠政，惟蕭梁武帝、宋之徽宗以及殺身，皆由妄想飛升及入佛天之地。其佛天之地未嘗渺茫，此等快樂世嘗有之，為人性貪而不覺，而又取其樂人世有之者，何且佛天之地如。為國君及王侯者，若不作非為，善能保守此境，非佛天者何如。不能保守而偽為，用妄想之心即入空虛之境，故有如是，斯空相，富者被纏則婬欲並生喪富矣，貧者被纏則諸詐並作殞身矣，其將賢未賢之人被纏則非仁人君子也，其僧道被纏則不能立本性而見宗旨者也。所以本經題云心經者，正欲去心之邪念以歸正道，豈佛教之妄耶。朕特述此，使聰明者觀二儀之覆載，日月之循環，虛實之孰取，保命者何如。若取有道、保有方，豈不佛法之良哉！色空之妙乎！</p>
</div><div class="div-xu"><p data-head-level="1" class="head">般若波羅蜜多心經序</p><p class="byline"><span class='lineInfo' line='0848b21'></span>唐釋慧忠撰</p>
<p class=""><span class='lineInfo' line='0848b22'></span>夫法性無邊，豈藉心之所度；真如非相，詎假言之所詮。是故眾生浩浩無窮，法海茫茫何極。若也廣尋文義，猶如鏡裏求形，更乃息念觀空，又似日中逃影。茲經喻如大地，何物不從地之所生，諸佛唯指一心，何法不因心之所立。但了心地，故號總持，悟法無生，名為妙覺。一念超越，豈在繁論者爾。</p>
</div>
</div>
<div id='cbeta-copyright'><p>
【經文資訊】《大正新脩大藏經》第 8 冊 No. 251 般若波羅蜜多心經<br/>
【版本記錄】發行日期：2021-04，最後更新：2021-03-23<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】莊德明大德提供，CBETA 自行掃瞄辨識，摩訶工作室提供新式標點，張革豐大德提供新式標點重校，其他<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>