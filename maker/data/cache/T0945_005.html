<html>
<head>
<meta http-equiv="Content-Type" content="text/html; charset=utf-8" />
<title>大佛頂如來密因修證了義諸菩薩萬行首楞嚴經</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
<p class='juan'>大佛頂如來密因修證了義諸菩薩萬行首楞嚴經卷第五<span class='doube-line-note'>一名中印度那蘭陀大道場經，於灌頂部錄出別行</span></p><p class="byline"><span class='lineInfo' line='0124b13'></span>唐天竺沙門般剌蜜諦譯</p>
<div class="div-jing"><p class=""><span class='lineInfo' line='0124b14'></span>阿難白佛言：「世尊！如來雖說第二義門，今觀世間解結之人，若不知其所結之元，我信是人終不能解。世尊！我及會中有學聲聞亦復如是，從無始際與諸無明俱滅俱生，雖得如是多聞善根名為出家，猶隔日瘧。唯願大慈哀愍淪溺，今日身心云何是結？從何名解？亦令未來苦難眾生，得免輪迴，不落三有。」作是語已，普及大眾五體投地雨淚翹誠，佇佛如來無上開示。</p>
<p class=""><span class='lineInfo' line='0124b23'></span>爾時，世尊憐愍阿難及諸會中諸有學者，亦為未來一切眾生為出世因、作將來眼，以閻浮檀紫光金手摩阿難頂，即時十方普佛世界六種振動，微塵如來住世界者各有寶光從其頂出，其光同時於彼世界來祇陀林灌如來頂，是諸大眾得未曾有。於是阿難及諸大眾，俱聞十方微塵如來異口同音告阿難言：「善哉，阿難！汝欲識知俱生無明，使汝輪轉生死結根，唯汝六根更無他物。汝復欲知無上菩提，令汝速登安樂解脫寂靜妙常，亦汝六根更非他物。」</p>
<p class=""><span class='lineInfo' line='0124c04'></span>阿難雖聞如是法音心猶未明，稽首白佛：「云何令我生死輪迴、安樂妙常同是六根，更非他物。」</p>
<p class=""><span class='lineInfo' line='0124c06'></span>佛告阿難：「根塵同源，縛脫無二，識性虛妄猶如空花。阿難！由塵發知，因根有相，相見無性，同於交蘆。是故汝今，知見立知，即無明本；知見無見，斯即涅槃、無漏真淨。云何是中，更容他物？」</p>
<p class=""><span class='lineInfo' line='0124c10'></span>爾時，世尊欲重宣此義，而說偈言：</p>
<div class="lg regular" style="margin-left:1em;"><div class="lg-row"><div class='lg-cell' style='text-indent:-1em'>「真性有為空，　　緣生故如幻；</div>
</div><div class="lg-row"><div class='lg-cell'>無為無起滅，　　不實如空花。</div>
</div><div class="lg-row"><div class='lg-cell'>言妄顯諸真，　　妄真同二妄，</div>
</div><div class="lg-row"><div class='lg-cell'>猶非真非真，　　云何見所見？</div>
</div><div class="lg-row"><div class='lg-cell'>中間無實性，　　是故若交蘆；</div>
</div><div class="lg-row"><div class='lg-cell'>結解同所因，　　聖凡無二路。</div>
</div><div class="lg-row"><div class='lg-cell'>汝觀交中性，　　空有二俱非；</div>
</div><div class="lg-row"><div class='lg-cell'>迷晦即無明，　　發明便解脫。</div>
</div><div class="lg-row"><div class='lg-cell'>解結因次第，　　六解一亦亡；</div>
</div><div class="lg-row"><div class='lg-cell'>根選擇圓通，　　入流成正覺。</div>
</div><div class="lg-row"><div class='lg-cell'>陀那微細識，　　習氣成暴流；</div>
</div><div class="lg-row"><div class='lg-cell'>真非真恐迷，　　我常不開演。</div>
</div><div class="lg-row"><div class='lg-cell'>自心取自心，　　非幻成幻法，</div>
</div><div class="lg-row"><div class='lg-cell'>不取無非幻，　　非幻尚不生，</div>
</div><div class="lg-row"><div class='lg-cell'>幻法云何立？　　是名妙蓮華，</div>
</div><div class="lg-row"><div class='lg-cell'>金剛王寶覺，　　如幻三摩提，</div>
</div><div class="lg-row"><div class='lg-cell'>彈指超無學。　　此阿毘達磨，</div>
</div><div class="lg-row"><div class='lg-cell'>十方薄伽梵，　　一路涅槃門。」</div>
</div></div><p class=""><span class='lineInfo' line='0125a01'></span>於是阿難及諸大眾，聞佛如來無上慈誨祇夜、伽陀，雜糅精瑩妙理清徹，心目開明歎未曾有。阿難合掌頂禮白佛：「我今聞佛無遮大悲，性淨妙常真實法句，心猶未達六解一亡舒結倫次。惟垂大慈再愍斯會及與將來，施以法音洗滌沈垢。」</p>
<p class=""><span class='lineInfo' line='0125a07'></span>即時，如來於師子座，整涅槃僧、斂僧伽梨，覽七寶机，引手於机，取劫波羅天所奉花巾，於大眾前綰成一結，示阿難言：「此名何等？」</p>
<p class=""><span class='lineInfo' line='0125a09'></span>阿難大眾俱白佛言：「此名為結。」</p>
<p class=""><span class='lineInfo' line='0125a10'></span>於是如來綰疊花巾又成一結，重問阿難：「此名何等？」</p>
<p class=""><span class='lineInfo' line='0125a11'></span>阿難大眾又白佛言：「此亦名結。」如是倫次綰疊花巾總成六結，一一結成，皆取手中所成之結持問阿難此名何等？阿難大眾亦復如是，次第酬佛此名為結。</p>
<p class=""><span class='lineInfo' line='0125a15'></span>佛告阿難：「我初綰巾，汝名為結，此疊花巾先實一條，第二第三云何汝曹復名為結？」</p>
<p class=""><span class='lineInfo' line='0125a17'></span>阿難白佛言：「世尊！此寶疊花緝績成巾，雖本一體，如我思惟：『如來一綰得一結名，若百綰成終名百結，何況此巾秖有六結，終不至七亦不停五。』云何如來秖許初時，第二第三不名為結？」</p>
<p class=""><span class='lineInfo' line='0125a21'></span>佛告阿難：「此寶花巾，汝知此巾元止一條，我六綰時名有六結，汝審觀察，巾體是同因結有異。於意云何，初綰結成名為第一，如是乃至第六結生，吾今欲將第六結名成第一不？」</p>
<p class=""><span class='lineInfo' line='0125a25'></span>「不也，世尊！六結若存，斯第六名終非第一，縱我歷生盡其明辯，如何令是六結亂名。」</p>
<p class=""><span class='lineInfo' line='0125a27'></span>佛言：「六結不同，循顧本因一巾所造，令其雜亂終不得成，則汝六根亦復如是，畢竟同中生畢竟異。」</p>
<p class=""><span class='lineInfo' line='0125a29'></span>佛告阿難：「汝必嫌此六結不成，願樂一成，復云何得？」</p>
<p class=""><span class='lineInfo' line='0125b01'></span>阿難言：「此結若存，是非鋒起於中自生，此結非彼彼結非此，如來今日若總解除，結若不生則無彼此，尚不名一，六云何成？」</p>
<p class=""><span class='lineInfo' line='0125b04'></span>佛言：「六解一亡亦復如是。由汝無始心性狂亂，知見妄發發妄不息，勞見發塵如勞目睛，則有狂花於湛精明，無因亂起一切世間山河、大地、生死、涅槃，皆即狂勞顛倒花相。」</p>
<p class=""><span class='lineInfo' line='0125b08'></span>阿難言：「此勞同結，云何解除？」</p>
<p class=""><span class='lineInfo' line='0125b09'></span>如來以手將所結巾偏掣其左，問阿難言：「如是解不？」</p>
<p class=""><span class='lineInfo' line='0125b10'></span>「不也，世尊！」</p>
<p class=""><span class='lineInfo' line='0125b10'></span>旋復以手偏牽右邊，又問阿難：「如是解不？」</p>
<p class=""><span class='lineInfo' line='0125b11'></span>「不也，世尊！」</p>
<p class=""><span class='lineInfo' line='0125b11'></span>佛告阿難：「吾今以手左右各牽竟不能解，汝設方便，云何成解？」</p>
<p class=""><span class='lineInfo' line='0125b13'></span>阿難白佛言：「世尊！當於結心解即分散。」</p>
<p class=""><span class='lineInfo' line='0125b13'></span>佛告阿難：「如是，如是！若欲除結，當於結心。阿難！我說佛法從因緣生，非取世間和合麁相，如來發明世出世法，知其本因隨所緣出，如是乃至恒沙界外，一滴之雨亦知頭數，現前種種松直、棘曲、鵠白、烏玄皆了元由。是故，阿難！隨汝心中選擇六根，根結若除塵相自滅，諸妄銷亡不真何待。阿難！吾今問汝，此劫波羅巾六結現前，同時解縈得同除不？」</p>
<p class=""><span class='lineInfo' line='0125b21'></span>「不也，世尊！是結本以次第綰生，今日當須次第而解，六結同體結不同時，則結解時云何同除？」</p>
<p class=""><span class='lineInfo' line='0125b23'></span>佛言：「六根解除亦復如是。此根初解先得人空，空性圓明成法解脫，解脫法已俱空不生，是名菩薩從三摩地得無生忍。」</p>
<p class=""><span class='lineInfo' line='0125b27'></span>阿難及諸大眾蒙佛開示，慧覺圓通得無疑惑。一時，合掌頂禮雙足而白佛言：「我等今日身心皎然快得無礙，雖復悟知一六亡義，然猶未達圓通本根。世尊！我輩飄零積劫孤露，何心何慮預佛天倫，如失乳兒忽遇慈母，若復因此際會道成，所得密言還同本悟，則與未聞無有差別。惟垂大悲惠我祕嚴，成就如來最後開示。」作是語已，五體投地，退藏密機冀佛冥授。</p>
<p class=""><span class='lineInfo' line='0125c07'></span>爾時，世尊普告眾中諸大菩薩及諸漏盡大阿羅漢：「汝等菩薩及阿羅漢，生我法中得成無學。吾今問汝，最初發心悟十八界誰為圓通？從何方便入三摩地？」</p>
<p class=""><span class='lineInfo' line='0125c11'></span>驕陳那五比丘即從座起，頂禮佛足而白佛言：「我在鹿苑及於雞園，觀見如來最初成道，於佛音聲悟明四諦。佛問比丘，我初稱解，如來印我名阿若多。妙音密圓，我於音聲得阿羅漢。佛問圓通，如我所證，音聲為上！」</p>
<p class=""><span class='lineInfo' line='0125c16'></span>優波尼沙陀即從座起，頂禮佛足而白佛言：「我亦觀佛最初成道，觀不淨相生大厭離，悟諸色性以從不淨，白骨微塵歸於虛空，空色二無成無學道，如來印我名尼沙陀。塵色既盡妙色密圓，我從色相得阿羅漢。佛問圓通，如我所證，色因為上！」</p>
<p class=""><span class='lineInfo' line='0125c22'></span>香嚴童子即從座起，頂禮佛足而白佛言：「我聞如來教我諦觀諸有為相。我時辭佛宴晦清齋，見諸比丘燒沈水香，香氣寂然來入鼻中，我觀此氣非木、非空、非煙、非火，去無所著來無所從，由是意銷發明無漏，如來印我得香嚴號。塵氣倏滅妙香密圓，我從香嚴得阿羅漢。佛問圓通，如我所證，香嚴為上！」</p>
<p class=""><span class='lineInfo' line='0125c29'></span>藥王、藥上二法王子并在會中五百梵天即從座起，頂禮佛足而白佛言：「我無始劫為世良醫，口中嘗此娑婆世界草木金石，名數凡有十萬八千，如是悉知苦醋鹹淡甘辛等味，并諸和合俱生變異，是冷是熱有毒無毒悉能遍知。承事如來了知味性非空、非有、非即身心、非離身心，分別味因從是開悟，蒙佛如來印我昆季藥王、藥上二菩薩名。今於會中為法王子，因味覺明位登菩薩。佛問圓通，如我所證，味因為上！」</p>
<p class=""><span class='lineInfo' line='0126a10'></span>跋陀婆羅并其同伴十六開士即從座起，頂禮佛足而白佛言：「我等先於威音王佛聞法出家，於浴僧時隨例入室，忽悟水因既不洗塵亦不洗體，中間安然，得無所有。宿習無忘乃至今時從佛出家，今得無學，彼佛名我跋陀婆羅。妙觸宣明，成佛子住。佛問圓通，如我所證，觸因為上！」</p>
<p class=""><span class='lineInfo' line='0126a17'></span>摩訶迦葉及紫金光比丘尼等即從座起，頂禮佛足而白佛言：「我於往劫於此界中，有佛出世名日月燈，我得親近聞法修學，佛滅度後供養舍利、然燈續明，以紫光金塗佛形像，自爾已來世世生生身常圓滿紫金光聚，此紫金光比丘尼者，即我眷屬，同時發心，我觀世間六塵變壞，唯以空寂修於滅盡，身心乃能度百千劫猶如彈指。我以空法，成阿羅漢。世尊說我頭陀為最，妙法開明銷滅諸漏。佛問圓通，如我所證，法因為上！」</p>
<p class=""><span class='lineInfo' line='0126a27'></span>阿那律陀即從座起，頂禮佛足而白佛言：「我初出家常樂睡眠，如來訶我為畜生類，我聞佛訶啼泣自責，七日不眠失其雙目，世尊示我樂見照明金剛三昧，我不因眼觀見十方，精真洞然如觀掌果，如來印我成阿羅漢。佛問圓通，如我所證，旋見循元斯為第一！」</p>
<p class=""><span class='lineInfo' line='0126b04'></span>周利槃特迦即從座起，頂禮佛足而白佛言：「我闕誦持無多聞性，最初值佛聞法出家，憶持如來一句伽陀，於一百日得前遺後、得後遺前，佛愍我愚教我安居調出入息。我時觀息微細窮盡，生住異滅諸行剎那，其心豁然得大無礙，乃至漏盡成阿羅漢，住佛座下印成無學。佛問圓通，如我所證，返息循空斯為第一！」</p>
<p class=""><span class='lineInfo' line='0126b12'></span>驕梵鉢提即從座起，頂禮佛足而白佛言：「我有口業，於過去劫輕弄沙門，世世生生有牛呞病，如來示我一味清淨心地法門，我得滅心入三摩地，觀味之知非體非物，應念得超世間諸漏，內脫身心外遺世界，遠離三有如鳥出籠，離垢銷塵法眼清淨成阿羅漢，如來親印登無學道。佛問圓通，如我所證，還味旋知斯為第一！」</p>
<p class=""><span class='lineInfo' line='0126b20'></span>畢陵伽婆蹉即從座起，頂禮佛足而白佛言：「我初發心從佛入道，數聞如來說諸世間不可樂事，乞食城中心思法門，不覺路中毒刺傷足，舉身疼痛我念有知，知此深痛雖覺覺痛，覺清淨心無痛痛覺，我又思惟如是一身寧有雙覺？攝念未久身心忽空，三七日中諸漏虛盡成阿羅漢，得親印記發明無學。佛問圓通，如我所證，純覺遺身斯為第一！」</p>
<p class=""><span class='lineInfo' line='0126b28'></span>須菩提即從座起，頂禮佛足而白佛言：「我曠劫來心得無礙，自憶受生如恒河沙，初在母胎即知空寂，如是乃至十方成空，亦令眾生證得空性，蒙如來發性覺真空，空性圓明得阿羅漢，頓入如來寶明空海，同佛知見印成無學，解脫性空我為無上。佛問圓通，如我所證，諸相入非非所非盡，旋法歸無斯為第一！」</p>
<p class=""><span class='lineInfo' line='0126c06'></span>舍利弗即從座起，頂禮佛足而白佛言：「我曠劫來心見清淨，如是受生如恒河沙，世出世間種種變化，一見則通獲無障礙，我於路中逢迦葉波，兄弟相逐宣說因緣，悟心無際從佛出家，見覺明圓得大無畏，成阿羅漢為佛長子，從佛口生從法化生。佛問圓通，如我所證，心見發光光極知見斯為第一！」</p>
<p class=""><span class='lineInfo' line='0126c13'></span>普賢菩薩即從座起，頂禮佛足而白佛言：「我已曾與恒沙如來為法王子，十方如來教其弟子，菩薩根者修普賢行，從我立名。世尊！我用心聞，分別眾生所有知見，若於他方恒沙界外，有一眾生心中發明普賢行者，我於爾時乘六牙象，分身百千皆至其處，縱彼障深未合見我，我與其人暗中摩頂，擁護安慰令其成就。佛問圓通，我說本因，心聞發明分別自在斯為第一！」</p>
<p class=""><span class='lineInfo' line='0126c22'></span>孫陀羅難陀即從座起，頂禮佛足而白佛言：「我初出家從佛入道，雖具戒律，於三摩提，心常散動未獲無漏。世尊教我及俱絺羅觀鼻端白，我初諦觀經三七日，見鼻中氣出入如煙，身心內明圓洞世界，遍成虛淨猶如瑠璃，煙相漸銷鼻息成白，心開漏盡，諸出入息化為光明，照十方界得阿羅漢，世尊記我當得菩提。佛問圓通，我以銷息息久發明，明圓滅漏斯為第一！」</p>
<p class=""><span class='lineInfo' line='0127a02'></span>富樓那彌多羅尼子即從座起，頂禮佛足而白佛言：「我曠劫來辯才無礙，宣說苦空深達實相，如是乃至恒沙如來祕密法門，我於眾中微妙開示得無所畏。世尊知我有大辯才，以音聲輪教我發揚，我於佛前助佛轉輪，因師子吼成阿羅漢，世尊印我說法無上。佛問圓通，我以法音降伏魔怨銷滅諸漏斯為第一！」</p>
<p class=""><span class='lineInfo' line='0127a10'></span>優波離即從座起，頂禮佛足而白佛言：「我親隨佛踰城出家，親觀如來六年勤苦，親見如來降伏諸魔制諸外道，解脫世間貪欲諸漏，承佛教戒如是乃至三千威儀、八萬微細，性業、遮業悉皆清淨，身心寂滅成阿羅漢，我是如來眾中綱紀，親印我心持戒修身眾推無上。佛問圓通，我以執身身得自在，次第執心心得通達，然後身心一切通利斯為第一！」</p>
<p class=""><span class='lineInfo' line='0127a18'></span>大目犍連即從座起，頂禮佛足而白佛言：「我初於路乞食逢遇優樓頻螺、伽耶、那提三迦葉波，宣說如來因緣深義，我頓發心得大通達，如來惠我袈裟著身鬚髮自落，我遊十方得無罣礙，神通發明推為無上，成阿羅漢。寧唯世尊，十方如來歎我神力，圓明清淨自在無畏。佛問圓通，我以旋湛心光發宣，如澄濁流久成清瑩斯為第一！」</p>
<p class=""><span class='lineInfo' line='0127a26'></span>烏芻瑟摩於如來前，合掌頂禮佛之雙足而白佛言：「我常先憶，久遠劫前性多貪欲，有佛出世名曰空王，說多婬人成猛火聚，教我遍觀百骸四𨈛，諸冷暖氣神光內凝，化多婬心成智慧火，從是諸佛皆呼召我名為火頭，我以火光三昧力故成阿羅漢。心發大願，諸佛成道，我為力士親伏魔怨。佛問圓通，我以諦觀身心暖觸無礙流通，諸漏既銷生大寶焰登無上覺斯為第一！」</p>
<p class=""><span class='lineInfo' line='0127b06'></span>持地菩薩即從座起，頂禮佛足而白佛言：「我念往昔普光如來出現於世，我為比丘，常於一切要路、津口、田地、險隘，有不如法妨損車馬，我皆平填，或作橋梁、或負沙土，如是勤苦經無量佛出現於世，或有眾生於闤闠處，要人擎物我先為擎，至其所詣放物即行不取其直。毘舍浮佛現在世時，世多饑荒，我為負人，無問遠近唯取一錢，或有車牛被於陷溺，我有神力為其推輪拔其苦惱，時國大王筵佛設齋，我於爾時平地待佛，毘舍如來摩頂謂我：『當平心地，則世界地一切皆平。』我即心開，見身微塵與造世界所有微塵等無差別，微塵自性不相觸摩，乃至刀兵亦無所觸，我於法性悟無生忍成阿羅漢。迴心今入菩薩位中，聞諸如來宣妙蓮華佛知見地，我先證明而為上首。佛問圓通，我以諦觀身界二塵等無差別，本如來藏虛妄發塵，塵銷智圓成無上道斯為第一！」</p>
<p class=""><span class='lineInfo' line='0127b24'></span>月光童子即從座起，頂禮佛足而白佛言：「我憶往昔恒河沙劫，有佛出世名為水天，教諸菩薩修習水精入三摩地，觀於身中水性無奪，初從涕唾如是窮盡津液、精血、大小便利，身中漩澓水性一同，見水身中與世界外浮幢王剎諸香水海等無差別。我於是時初成此觀，但見其水未得無身，當為比丘室中安禪，我有弟子窺窓觀室，唯見清水遍在屋中了無所見，童稚無知取一瓦礫投於水內，激水作聲顧盻而去，我出定後頓覺心痛，如舍利弗遭違害鬼，我自思惟：『今我已得阿羅漢道久離病緣，云何今日忽生心痛，將無退失？』</p>
<p class=""><span class='lineInfo' line='0127c08'></span>「爾時，童子捷來我前說如上事，我則告言：『汝更見水，可即開門入此水中除去瓦礫。』童子奉教，後入定時還復見水瓦礫宛然，開門除出，我後出定身質如初，逢無量佛如是至於山海自在通王如來，方得亡身，與十方界諸香水海，性合真空無二無別，今於如來得童真名預菩薩會。佛問圓通，我以水性一味流通，得無生忍圓滿菩提斯為第一！」</p>
<p class=""><span class='lineInfo' line='0127c16'></span>瑠璃光法王子即從座起，頂禮佛足而白佛言：「我憶往昔經恒沙劫，有佛出世名無量聲，開示菩薩本覺妙明，觀此世界及眾生身，皆是妄緣風力所轉。我於爾時，觀界安立、觀世動時、觀身動止、觀心動念，諸動無二等無差別，我時了覺此群動性，來無所從去無所至，十方微塵顛倒眾生同一虛妄，如是乃至三千大千，一世界內所有眾生，如一器中貯百蚊蚋啾啾亂鳴，於分寸中鼓發狂鬧。逢佛未幾得無生忍，爾時心開，乃見東方不動佛國，為法王子事十方佛，身心發光洞徹無礙。佛問圓通，我以觀察風力無依，悟菩提心入三摩地，合十方佛傳一妙心斯為第一！」</p>
<p class=""><span class='lineInfo' line='0127c29'></span>虛空藏菩薩即從座起，頂禮佛足而白佛言：「我與如來定光佛所得無邊身，爾時手執四大寶珠，照明十方微塵佛剎化成虛空，又於自心現大圓鏡，內放十種微妙寶光流灌十方，盡虛空際諸幢王剎來入鏡內涉入我身，身同虛空不相妨礙，身能善入微塵國土，廣行佛事得大隨順，此大神力由我諦觀，四大無依妄想生滅，虛空無二佛國本同，於同發明得無生忍。佛問圓通，我以觀察虛空無邊入三摩地妙力圓明斯為第一！」</p>
<p class=""><span class='lineInfo' line='0128a10'></span>彌勒菩薩即從座起，頂禮佛足而白佛言：「我憶往昔經微塵劫，有佛出世名日月燈明，我從彼佛而得出家，心重世名好遊族姓。爾時，世尊教我修習唯心識定入三摩地，歷劫已來以此三昧事恒沙佛，求世名心歇滅無有，至然燈佛出現於世，我乃得成無上妙圓識心三昧，乃至盡空如來國土淨穢有無，皆是我心變化所現。世尊！我了如是唯心識故，識性流出無量如來，今得授記次補佛處。佛問圓通，我以諦觀十方唯識，識心圓明入圓成實，遠離依他及遍計執得無生忍斯為第一！」</p>
<p class=""><span class='lineInfo' line='0128a21'></span>大勢至法王子與其同倫五十二菩薩即從座起，頂禮佛足而白佛言：「我憶往昔恒河沙劫，有佛出世名無量光，十二如來相繼一劫，其最後佛名超日月光，彼佛教我念佛三昧。譬如有人，一專為憶一人專忘，如是二人若逢不逢、或見非見，二人相憶二憶念深，如是乃至從生至生，同於形影不相乖異，十方如來憐念眾生如母憶子，若子逃逝雖憶何為？子若憶母如母憶時，母子歷生不相違遠，若眾生心憶佛念佛，現前當來必定見佛去佛不遠，不假方便自得心開，如染香人身有香氣，此則名曰香光莊嚴。我本因地以念佛心入無生忍，今於此界攝念佛人歸於淨土。佛問圓通，我無選擇，都攝六根，淨念相繼得三摩地斯為第一！」</p>
</div><p class='juan'>大佛頂萬行首楞嚴經卷第五</p>
</div>
<div id='cbeta-copyright'><p>
【經文資訊】《大正新脩大藏經》第 19 冊 No. 945 大佛頂如來密因修證了義諸菩薩萬行首楞嚴經<br/>
【版本記錄】發行日期：2021-04，最後更新：2021-03-24<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】蕭鎮國大德提供，北美某大德提供，中華佛教百科文獻基金會提供新式標點<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>