<html>
<head>
<meta http-equiv="Content-Type" content="text/html; charset=utf-8" />
<title>佛說聖佛母般若波羅蜜多經</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
No. 257 [Nos. 250-255]<p class='juan'>佛說聖佛母般若波羅蜜多經</p><p class="byline"><span class='lineInfo' line='0852b05'></span>西天譯經三藏朝奉大夫試光祿卿傳法大師賜紫臣施護奉　詔譯</p>
<div class="div-jing"><p class=""><span class='lineInfo' line='0852b07'></span>如是我聞：</p>
<p class=""><span class='lineInfo' line='0852b07'></span>一時，世尊在王舍城鷲峯山中，與大苾芻眾千二百五十人俱，并諸菩薩摩訶薩眾而共圍繞。</p>
<p class=""><span class='lineInfo' line='0852b10'></span>爾時，世尊即入甚深光明宣說正法三摩地。時，觀自在菩薩摩訶薩在佛會中，而此菩薩摩訶薩已能修行甚深般若波羅蜜多，觀見五蘊自性皆空。</p>
<p class=""><span class='lineInfo' line='0852b14'></span>爾時，尊者舍利子承佛威神，前白觀自在菩薩摩訶薩言：「若善男子、善女人，於此甚深般若波羅蜜多法門，樂欲修學者，當云何學？」</p>
<p class=""><span class='lineInfo' line='0852b17'></span>時，觀自在菩薩摩訶薩告尊者舍利子言：</p>
<p class=""><span class='lineInfo' line='0852b17'></span>「汝今諦聽，為汝宣說。若善男子、善女人，樂欲修學此甚深般若波羅蜜多法門者，當觀五蘊自性皆空。何名五蘊自性空耶？所謂即色是空，即空是色；色無異於空，空無異於色。受、想、行、識，亦復如是。</p>
<p class=""><span class='lineInfo' line='0852b22'></span>「舍利子！此一切法如是空相，無所生無所滅，無垢染無清淨，無增長無損減。舍利子！是故，空中無色，無受、想、行、識；無眼、耳、鼻、舌、身、意；無色、聲、香、味、觸、法；無眼界無眼識界，乃至無意界無意識界；無無明無無明盡，乃至無老死亦無老死盡；無苦、集、滅、道；無智，無所得，亦無無得。</p>
<p class=""><span class='lineInfo' line='0852b28'></span>「舍利子！由是無得故，菩薩摩訶薩依般若波羅蜜多相應行故，心無所著亦無罣礙；以無著無礙故，無有恐怖，遠離一切顛倒妄想，究竟圓寂。所有三世諸佛依此般若波羅蜜多故，得阿耨多羅三藐三菩提。</p>
<p class=""><span class='lineInfo' line='0852c04'></span>「是故，應知般若波羅蜜多是廣大明、是無上明、是無等等明，而能息除一切苦惱，是即真實無虛妄法，諸修學者當如是學。我今宣說般若波羅蜜多大明曰：</p>
<p class="dharani"><span class='lineInfo' line='0852c09'></span>「怛<span class="gaiji" data-gid="CB00853">𭔞</span><span class='doube-line-note'>切身</span>他<span class='doube-line-note'>引</span><span class='doube-line-note'>一句</span>　唵<span class='doube-line-note'>引</span>　誐帝<span class='doube-line-note'>引</span>　誐帝<span class='doube-line-note'>引引</span><span class='doube-line-note'>二</span>　播<span class='doube-line-note'>引</span>囉誐帝<span class='doube-line-note'>引</span><span class='doube-line-note'>三</span>　播<span class='doube-line-note'>引</span>囉僧誐帝<span class='doube-line-note'>引</span><span class='doube-line-note'>四</span>　<span class="gaiji" data-gid="CB00155">冐</span>提　莎<span class='doube-line-note'>引</span>賀<span class='doube-line-note'>引</span><span class='doube-line-note'>五</span></p>
<p class=""><span class='lineInfo' line='0852c11'></span>「舍利子！諸菩薩摩訶薩，若能誦是般若波羅蜜多明句，是即修學甚深般若波羅蜜多。」</p>
<p class=""><span class='lineInfo' line='0852c13'></span>爾時，世尊從三摩地安詳而起，讚觀自在菩薩摩訶薩言：「善哉，善哉！善男子！如汝所說，如是，如是！般若波羅蜜多當如是學，是即真實最上究竟，一切如來亦皆隨喜。」</p>
<p class=""><span class='lineInfo' line='0852c17'></span>佛說此經已，觀自在菩薩摩訶薩并諸苾芻，乃至世間天、人、阿修羅、乾闥婆等一切大眾，聞佛所說，皆大歡喜，信受奉行。</p>
</div><p class='juan'>佛說聖佛母般若波羅蜜多經</p>
</div>
<div id='cbeta-copyright'><p>
【經文資訊】《大正新脩大藏經》第 8 冊 No. 257 佛說聖佛母般若波羅蜜多經<br/>
【版本記錄】發行日期：2021-04，最後更新：2019-09-12<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】莊德明大德提供，CBETA 自行掃瞄辨識，摩訶工作室提供新式標點，其他<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>