<html>
<head>
<meta http-equiv="Content-Type" content="text/html; charset=utf-8" />
<title>金剛般若波羅蜜經論</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
<p class='juan'>金剛般若波羅蜜經論卷上<span class='doube-line-note'>亦名金剛能斷般若</span></p><p class="byline"><span class='lineInfo' line='0766b05'></span>無著菩薩造</p>
<p class="byline"><span class='lineInfo' line='0766b06'></span>隋南天竺三藏法師達摩岌多譯</p>
<div class="div-jing">
<div class="lg regular"><div class="lg-row"><div class='lg-cell'>出生佛法無與等，　　顯了法界最第一；</div>
</div><div class="lg-row"><div class='lg-cell'>金剛難壞句義聚，　　一切聖人不能入。</div>
</div><div class="lg-row"><div class='lg-cell'>此小金剛波羅蜜，　　以如是名顯勢力；</div>
</div><div class="lg-row"><div class='lg-cell'>智者所說教及義，　　聞已轉為我等說。</div>
</div><div class="lg-row"><div class='lg-cell'>歸命彼類及此輩，　　皆以正心而頂禮；</div>
</div><div class="lg-row"><div class='lg-cell'>我應精勤立彼義，　　解釋相續為自他。</div>
</div></div><p class=""><span class='lineInfo' line='0766b13'></span>論曰：</p>
<p class=""><span class='lineInfo' line='0766b13'></span>成立七種義句已，此般若波羅蜜即得成立。七義句者，一種性不斷，二發起行相，三行所住處，四對治，五不失，六地，七立名。此等七義，於般若波羅蜜經中成立，故名義句。於中，前六義句顯示菩薩所作究竟，第七義句顯示成立此法門故，應如是知。</p>
<p class=""><span class='lineInfo' line='0766b19'></span>此般若波羅蜜，為佛種不斷故，流行於世。為顯此當得佛種不斷義故，上座須菩提最初經云：「白佛言：『希有，世尊！如來、應供、正遍知，善護念諸菩薩，善付囑諸菩薩。』」如是等。</p>
<p class=""><span class='lineInfo' line='0766b24'></span>二發起行相者，如經「云何菩薩大乘中，發阿耨多羅三藐三菩提心」如是等。</p>
<p class=""><span class='lineInfo' line='0766b26'></span>三行所住處者，謂彼發起行相所住處也。此復有十八種應知：</p>
<p class=""><span class='lineInfo' line='0766b28'></span>一、發心。經言「諸菩薩生如是心，所有一切眾生」如是等。二、波羅蜜相應行。經言「不住於事，行於布施」如是等。三、欲得色身。經言「須菩提！於意云何？可以相成就見如來不」如是等。四、欲得法身。經言「須菩提白佛言：『世尊！頗有眾生於未來世』」如是等。五、於修道得勝中無慢。經言「須陀洹能作是念」如是等。六、不離佛出時。經言「於意云何？如來昔在然燈佛所」如是等。七、願淨佛土。經言「須菩提！若菩薩作是言：『我莊嚴佛國土。』」如是等。八、成熟眾生。經言「須菩提！譬如有人，身如須彌山王」如是等。九、遠離隨順外論散亂。經言「須菩提！於意云何？如恒河中所有沙數」如是等。十、色及眾生身摶取中觀破相應行。經言「須菩提！於意云何？三千大千世界所有微塵」如是等。十一、供養給侍如來。經言「須菩提！於意云何？可以三十二大人相見如來不」如是等。十二、遠離利養及疲乏、熱惱故不起精進及退失等。經言「須菩提！若善男子、善女人，以恒河沙等身」如是等。十三、忍苦。經言「如來說忍波羅蜜」如是等。十四、離寂靜味。經言「須菩提！若善男子、善女人，能於此法門受持、讀誦、修行」如是等。十五、於證道時遠離喜動。經言「世尊！云何菩薩發阿耨多羅三藐三菩提心」如是等。十六、求教授。經言「於意云何？如來於然燈佛所，有法得阿耨多羅三藐三菩提」如是等。十七、證道。經言「譬如有人，其身妙大」如是等。十八、上求佛地。經言「須菩提！若菩薩作是言：『我莊嚴佛國土。』是不名菩薩」如是等。</p>
<p class=""><span class='lineInfo' line='0766c29'></span>彼住處等，略為八種亦得滿足：一、攝住處，二、波羅蜜淨住處，三、欲住處，四、離障礙住處，五、淨心住處，六、究竟住處，七、廣大住處，八、甚深住處。於中，攝住處者，謂發心。波羅蜜淨住處者，謂波羅蜜相應行。欲住處者，謂欲得色身、法身。離障礙住處者，謂餘十二種。淨心住處者，謂證道。究竟住處者，謂上求佛地。廣大及甚深住處者，通一切住處。於初住處中，若說「菩薩應生如是心：『所有眾生』」如是等，此為廣大。又復說言「若菩薩有眾生相」如是等，此為甚深。於第二住處中，若說「菩薩不住於事，行於布施」如是等，此為甚深。若復說言「彼所有福聚，不可思量」如是等，此為廣大。如是於餘住處中，廣大、甚深等隨所相應應知。已說住處。</p>
<p class=""><span class='lineInfo' line='0767a15'></span>四、對治者，彼如是相應行相行諸住處時，有二種對治應知：一、邪行，二、共見正行。此中，見者，謂分別也。於初住處中，若說「菩薩應生如是心：『所有眾生』」等，此是邪行對治——生如是心，是菩薩邪行。若復說言「若菩薩有眾生想」等，此為共見正行對治。此分別執，菩薩亦應斷，謂「我應滅度眾生」故。於第二住處中，若說「應行布施」，此為邪行對治，非於布施是菩薩邪行。若復說言「住於事」等，此是共見正行對治。此分別執，菩薩亦應斷，謂「應行布施」故。</p>
<p class=""><span class='lineInfo' line='0767a26'></span>五、不失者，謂離二邊。云何二邊？謂增益邊、損減邊。若於如言辭法中，分別執有自性，是增益邊；若於法無我事中而執為無，是損減邊。於中，若說言「世尊！若福聚，非聚」，此遮增益邊，以無彼福聚分別自性故。若復說言「是故如來說福聚」，此遮損減邊，彼不如言辭有自性，而有可說事，以如來說福聚故，此得顯示如是。「須菩提！佛法、佛法者，如來說非佛法」者，此遮增益邊。「是名佛法」者，此遮損減邊。於中，「如來說非佛法」者，顯示不失義。「是名佛法」者，顯示相應義。何者是相應？若佛法如說有自性者，則如來不說佛法，以雖不說亦自知故，是故無有自性；為世諦故，如來說名佛法。如是，於一切處顯示不共及相應義應知。復次，佛法者，攝波羅蜜事及念處等菩提分應知。菩薩離此二邊故，於彼對治不復更失，故名不失。</p>
<p class=""><span class='lineInfo' line='0767b15'></span>六、地者，此地有三種，謂信行地、淨心地、如來地。於中，前十六處顯示信行地，證道住處是淨心地，後上求佛地。</p>
<p class=""><span class='lineInfo' line='0767b18'></span>七、立名，名「金剛能斷」者，此名有二義相應知，如說入正見行、入邪見行故。金剛者，細、牢故。細者，智因故。牢者，不可壞故。能斷者，般若波羅蜜中，聞思修所斷，如金剛斷處而斷故，是名金剛能斷。又如畫金剛形，初、後闊，中則狹。如是，般若波羅蜜中，狹者謂淨心地，初、後闊者謂信行地、如來地。此顯示不共義也。</p>
<p class=""><span class='lineInfo' line='0767b25'></span>彼五種義句，上上依止應知，彼等皆依止地故說。</p>
<p class=""><span class='lineInfo' line='0767b27'></span>經曰：</p>
<p class=""><span class='lineInfo' line='0767b27'></span>如是我聞：</p>
<p class=""><span class='lineInfo' line='0767b27'></span>一時，婆伽婆在舍婆提城祇樹給孤獨園，與大比丘眾千二百五十人俱。爾時，世尊食時，著衣持鉢，入舍婆提大城乞食。於其城中，次第乞食已，還至本處。飯食訖，收衣鉢，洗足已，如常敷坐，結跏趺坐，端身而住，正念不動。</p>
<p class=""><span class='lineInfo' line='0767c03'></span>爾時，諸比丘來詣佛所，到已，頂禮佛足，右繞三匝，退坐一面。爾時，慧命須菩提在大眾中即從坐起，偏袒右肩，右膝著地，向佛合掌，恭敬而立，白佛言：「希有，世尊！如來、應供、正遍知，善護念諸菩薩，善付囑諸菩薩。」</p>
<p class=""><span class='lineInfo' line='0767c09'></span>論曰：</p>
<p class=""><span class='lineInfo' line='0767c09'></span>修多羅身相續，此義句今當說。世尊何故以寂靜者威儀而坐也？顯示唯寂靜者於法能覺、能說故。</p>
<p class=""><span class='lineInfo' line='0767c11'></span>經言「善攝第一菩薩摩訶薩」者，謂已熟菩薩於佛證正覺轉法輪時，以五種義中菩薩法而建立故。諸菩薩有七種大故，此大眾生名摩訶薩埵。何者七種大？一、法大，二、心大，三、信解大，四、淨心大，五、資糧大，六、時大，七、果報大，如《菩薩地持》中說。</p>
<p class=""><span class='lineInfo' line='0767c17'></span>於諸菩薩所，何者善攝？何者第一也？利樂相應為善攝第一，有六種應知：一、時，二、差別，三、高大，四、牢固，五、普遍，六、異相。何者時？現見法及未來故，彼菩薩善攝中，樂者是現見法，利者是未來世。何者差別？於世間三摩鉢帝及出世聖者聲聞、獨覺等善攝中差別故。何者高大？此善攝無有上故。何者牢固？謂畢竟故。何者普遍？自然於自他身善攝。何者異相？於未淨菩薩善攝中勝上故。</p>
<p class=""><span class='lineInfo' line='0767c26'></span>經言「第一付囑」者，彼已得善攝菩薩等，於佛般涅槃時，亦以彼五義如是建立故。何者第一付囑？有六種因緣：一、入處，二、法爾得，三、轉教，四、不失，五、悲，六、尊重。何者入處？於善友所，善付囑故。何者法爾？彼已得善攝菩薩，於他所法爾善攝。何者轉教？「汝等於餘菩薩應當善攝」，是名轉教。此等三種，如其次第，即是不失及悲、尊重等應知。此善攝、付囑二種，顯示種性不斷。</p>
<p class=""><span class='lineInfo' line='0768a06'></span>經曰：</p>
<p class=""><span class='lineInfo' line='0768a06'></span>「世尊！云何菩薩大乘中，發阿耨多羅三藐三菩提心？應云何住？云何修行？云何降伏其心？」</p>
<p class=""><span class='lineInfo' line='0768a09'></span>爾時佛告須菩提：「善哉，善哉！須菩提！如汝所說：『如來善護念諸菩薩，善付囑諸菩薩。』汝今諦聽，當為汝說。如菩薩大乘中，發阿耨多羅三藐三菩提心，應如是住，如是修行，如是降伏其心。」</p>
<p class=""><span class='lineInfo' line='0768a13'></span>須菩提白佛言：「世尊！如是。願樂欲聞。」</p>
<p class=""><span class='lineInfo' line='0768a15'></span>論曰：</p>
<p class=""><span class='lineInfo' line='0768a15'></span>此下第二發起行相。</p>
<p class=""><span class='lineInfo' line='0768a15'></span>何故上座須菩提問也？有六因緣：一、為斷疑故，二、為起信解故，三、為入甚深義故，四、為不退轉故，五、為生喜故，六、為正法久住故。亦即是般若波羅蜜令佛種不斷。云何以此令佛種不斷也？若有疑者，得斷故；有樂福德而心未成熟諸菩薩等，聞多福德，於般若波羅蜜起信解故；已成熟心者，入甚深義故；已得不輕賤者，由貪受持修行，有多功德不復退轉故；已得順攝及淨心者，於法自入及見生歡喜故；能令未來世大乘教久住故者。若略說：疑者令見故，樂福德及已成熟諸菩薩等攝受故，已得不輕賤者令精勤心故，已得淨心者令歡喜故。</p>
<p class=""><span class='lineInfo' line='0768a28'></span>經言「應云何住」者，謂欲願故；「應修行」者，謂相應三摩鉢帝故；「應降伏心」者，謂折伏散亂故。於中，欲者，正求也；願者，為所求故作心思念也。相應三摩鉢帝者，無分別三摩提也。折伏散亂者，若彼三摩鉢帝心散，制令還住也。第一者顯示攝道，第二者顯示成就道，第三者顯示不失道。</p>
<p class=""><span class='lineInfo' line='0768b06'></span>何故唯問發行菩薩乘？為三種菩提差別故。以善問故，於上座須菩提所應稱：「善哉！」</p>
<p class=""><span class='lineInfo' line='0768b09'></span>經曰：</p>
<p class=""><span class='lineInfo' line='0768b09'></span>佛告須菩提：「諸菩薩生如是心：『所有一切眾生，眾生所攝，若卵生、若胎生、若濕生、若化生，若有色、若無色，若有想、若無想、若非有想非無想，所有眾生界眾生所攝，我皆令入無餘涅槃而滅度之。』如是滅度無量無邊眾生，實無眾生得滅度者。何以故？須菩提！若菩薩有眾生相，即非菩薩。何以故非？須菩提！若菩薩起眾生相、人相、壽者相，則不名菩薩。」</p>
<p class=""><span class='lineInfo' line='0768b18'></span>論曰：</p>
<p class=""><span class='lineInfo' line='0768b18'></span>自下第三行所住處，訖盡經末，有十八門，具如前說。此中第一初明發心。</p>
<p class=""><span class='lineInfo' line='0768b19'></span>經言「所有眾生、眾生所攝」者，總相說也，卵生等者，差別說也。又，受生、依止、境界所攝差別應知：卵生乃至化生者，受生別也；若有色、若無色者，依止別也；若有想、若無想、若非有想非無想者，境界所攝別故。所有眾生界眾生所攝者，謂上種種想住眾生界，佛施設說也。</p>
<p class=""><span class='lineInfo' line='0768b26'></span>「我皆令入無餘涅槃」者，何故願此不可得義？生所攝故無過，以皆是生故。如所說，卵生等生並入願數故，彼卵生、濕生、無想及非有想非無想等則不能。</p>
<p class=""><span class='lineInfo' line='0768b29'></span>云何能令一切眾生入涅槃也？有三因緣故：一、難處生者得時故，二、非難處生未成熟者成熟之故，三、已成熟者解脫之故。</p>
<p class=""><span class='lineInfo' line='0768c03'></span>何故說無餘涅槃界，不直說涅槃？若如是，便與世尊所說初禪等方便涅槃不別故。彼自以丈夫力故，無佛亦得，但非究竟。何故不說有餘涅槃界？彼共果故，自以宿業，又值佛說，而得果故。又非一向身苦有餘故。如是涅槃及有餘涅槃等，丈夫力果故、共果故、非究竟果故、非一向果故，是故說無餘。「如是無量眾生入涅槃已」者，顯示卵生等生一一無量故。</p>
<p class=""><span class='lineInfo' line='0768c12'></span>「無有眾生得涅槃」者，此何義？如菩薩自得涅槃，無別眾生。何以故？若菩薩有眾生相，即非菩薩者。此何義？若菩薩於眾生所他想轉，非自體想，不名菩薩故。何以故？若菩薩起眾生想、人想、壽者想，則不名菩薩者。此何義？若以煩惱，取眾生、命、人想轉，彼則有我想，及於眾生中有眾生想轉。菩薩於彼不轉已，斷我見故，得自行<span class='doube-line-note'>行者謂五陰行</span>平等相故，信解自他平等。彼菩薩非眾生、命、人、取見者，此是其義。</p>
<p class=""><span class='lineInfo' line='0768c21'></span>復次，經言「諸菩薩生如是心」等者，顯示菩薩應如是住中欲願也。若菩薩有眾生想，即非菩薩者，顯示應如是修行中相應三摩鉢帝時也。若菩薩起眾生相、人相、壽者相，則不名菩薩者，顯示應如是降伏心中攝散時也。如菩薩相應三摩鉢帝散時，眾生想亦不轉，如彼爾焰相住故。是故，無有眾生得涅槃者，此得成就彼欲願者攝諸住處為最勝，彼相應行相行餘住處時，依止欲願決定得故。此欲願義，不復重釋。</p>
<p class=""><span class='lineInfo' line='0769a03'></span>經曰：</p>
<p class=""><span class='lineInfo' line='0769a03'></span>「復次，須菩提！不住於事行於布施，無所住行於布施，不住色布施，不住聲、香、味、觸、法布施。須菩提！菩薩應如是布施，不住於相想。何以故？若菩薩不住相布施，其福德聚不可思量。須菩提！於汝意云何？東方虛空可思量不？」須菩提言：「不也。世尊！」</p>
<p class=""><span class='lineInfo' line='0769a08'></span>佛言：「如是。須菩提！南、西、北方，四維上下虛空可思量不？」須菩提言：「不也。世尊！」</p>
<p class=""><span class='lineInfo' line='0769a10'></span>佛言：「如是，如是。須菩提！菩薩無住相布施，福德聚亦復如是不可思量。」佛復告須菩提：「菩薩但應如是行於布施。」</p>
<p class=""><span class='lineInfo' line='0769a14'></span>論曰：</p>
<p class=""><span class='lineInfo' line='0769a14'></span>此下第二波羅蜜相應行。自此後，餘住處中，有五種隨所相應而解釋應知：</p>
<p class=""><span class='lineInfo' line='0769a16'></span>一、依義，二、說相，三、攝持，四、安立，五、顯現。住處對治為依義；即彼住處為說相；欲願為攝持；住處第一義為安立；相應三摩提及攝散心為顯現。</p>
<p class=""><span class='lineInfo' line='0769a19'></span>於波羅蜜淨住處中，經言「菩薩不住於事，行於布施」，此為依義，顯示對治住著故。經言「應行施」者，此為說相，六波羅蜜，六攝一切檀那體性故。檀那有三種：一資生施者，謂檀那波羅蜜；二無畏施者，謂尸羅波羅蜜、羼提波羅蜜；三法施者，謂毘梨耶波羅蜜、禪那波羅蜜、般若波羅蜜等。若無精進，於受法人所為說法時，疲倦故不能說法。若無禪定，則貪於信敬供養，及不能忍寒熱逼惱故，染心說法。若無智慧，便顛倒說法，多有過故。不離此三得成法施。彼諸波羅蜜有二種果，謂未來、現在。未來果者，檀那波羅蜜得大福報；尸羅波羅蜜得自身具足，謂釋、梵等；羼提波羅蜜得大伴助、大眷屬；毘離耶波羅蜜得果報等不斷絕；禪那波羅蜜得生身不可損壞；般若波羅蜜得諸根猛利及多諸悅樂，於大人眾中得自在等。現在果者，得一切信敬供養及現法涅槃等。於中，若菩薩求未來果故行施，為住事行施，如所施物還得彼物果，是故經言「不住於事，行於布施」。若求未來尸羅等果故行施，為有所住行施，是故經言「無所住，應行布施」。尸羅等果有眾多，不可分別故，總名有所住。若求現在果信敬、供養故行施，為住色、聲、香、味、觸行施，故經言「不住色」等。若求現法涅槃故行施，為住法行施，故經言「不住於法，應行布施」。</p>
<p class=""><span class='lineInfo' line='0769b17'></span>又，經言「應行布施」者，即說攝持施之欲願故。經言「不住行施」者，即此不住，為安立第一義故。於中，以不住故，顯示如所有事第一義、不住物等是所有事。經言「菩薩應如是行施，不住於相想」者，此為顯示，謂相應三昧及攝散心，於此二時不住相想。如是建立不住已，或有菩薩貪福德故，於此不堪；為令堪故，世尊顯示不住行施福聚甚多猶如虛空，有三因緣：一遍一切處，謂於住、不住相中福生故；二寬廣高大殊勝故；三無盡究竟不窮故。</p>
<p class=""><span class='lineInfo' line='0769b28'></span>經曰：</p>
<p class=""><span class='lineInfo' line='0769b28'></span>「須菩提！於意云何？可以相成就見如來不？」須菩提言：「不也。世尊！不可以相成就得見如來。何以故？如來所說相，即非相。」</p>
<p class=""><span class='lineInfo' line='0769c01'></span>佛告須菩提：「凡所有相，皆是妄語。若見諸相非相，則非妄語，如是諸相非相，則見如來。」</p>
<p class=""><span class='lineInfo' line='0769c04'></span>論曰：</p>
<p class=""><span class='lineInfo' line='0769c04'></span>此下第三欲得色身住處。</p>
<p class=""><span class='lineInfo' line='0769c04'></span>經言「須菩提！於意云何？可以相成就見如來不」者，此為依義應知，顯示對治如來色身慢故。經言「相成就」者，此為說相，顯示如來色身故。上座須菩提言「不也」，為成滿此義故。世尊說「須菩提！凡所有相，皆是妄語」，即顯欲願。於如是義中，應攝持故，及即是安立第一義。於第一義中，相成就為虛妄，非相成就不虛妄。經言「如是諸相非相，則見如來」者，此為顯現，謂相應三昧及攝亂心時，於彼相中非相見故。</p>
<p class=""><span class='lineInfo' line='0769c15'></span>經曰：</p>
<p class=""><span class='lineInfo' line='0769c15'></span>須菩提白佛言：「世尊！頗有眾生，於未來世末世得聞如是修多羅章句，生實相不？」</p>
<p class=""><span class='lineInfo' line='0769c17'></span>佛告須菩提：「莫作是說：『頗有眾生，於未來世末世得聞如是修多羅章句，生實相不？』」</p>
<p class=""><span class='lineInfo' line='0769c19'></span>佛復告須菩提：「有未來世末世，有菩薩摩訶薩，法欲滅時，有持戒、修福德、智慧者，於此修多羅章句能生信心，以此為實。」</p>
<p class=""><span class='lineInfo' line='0769c21'></span>佛復告須菩提：「當知彼菩薩摩訶薩，非於一佛二佛三四五佛所修行供養，非於一佛二佛三四五佛所而種善根。」</p>
<p class=""><span class='lineInfo' line='0769c24'></span>佛復告須菩提：「已於無量千萬諸佛所修行，供養無量百千萬諸佛所種諸善根，聞是修多羅，乃至一念能生淨信。須菩提！如來悉知是諸眾生，如來悉見是諸眾生。須菩提！是諸菩薩生如是無量福德聚，取如是無量福德。何以故？須菩提！是諸菩薩無復我相、眾生相、人相、壽者相。須菩提！是諸菩薩無法相，亦非無法相，無相，亦非無相。何以故？須菩提！是諸菩薩若取法相，則為著我、人、眾生、壽者。須菩提！若是菩薩有法相，即著我相、人相、眾生相、壽者相。何以故？須菩提！不應取法，非不取法。以是義故，如來常說栰喻法門，是法應捨，何況非法。」</p>
<p class=""><span class='lineInfo' line='0770a09'></span>論曰：</p>
<p class=""><span class='lineInfo' line='0770a09'></span>此下第四為欲得法身住處。於中二種：一言說法身，二證得法身。</p>
<p class=""><span class='lineInfo' line='0770a10'></span>為欲得此言說法身故，經言「世尊！頗有眾生，於未來世末世得聞如是修多羅章句」等。於中，修多羅章句者，謂所有義應知。何者為句？如上所說七種義句。於不顛倒義想，是謂實相應知；如言執義，彼非實相。上座須菩提作是念「於未來世，無有生實相」者，為遮此故，世尊言「有正法欲滅時」者，謂修行漸滅時應知。</p>
<p class=""><span class='lineInfo' line='0770a18'></span>次後，世尊為如是義，顯示五種：一、顯示修行，二、顯示集因，三、顯示善友攝受，四、顯示攝福德相應，五、顯示實相中當得實想。故經言「有持戒、修福德、智慧者」，此增上戒等三學，顯示修行功德。少欲等功德為初，乃至三摩提等。經言「已得供養無量百千諸佛，乃至一心淨信」等，此顯示集因。一心淨信尚得如是，何況生實想也。經言「如來悉知、悉見是諸眾生」者，此顯示善友所攝。知者，知名身。見者，見色身。謂一切行、住所作中，知其心，見其依止故。經言「生取無量福聚」者，此顯示攝福德。生者，福正起時故。取者，即彼滅時攝持種子故。經言「是諸菩薩無復我相、眾生相」，乃至「若是菩薩有法想，即著我相、人相、眾生相、壽者相」者，此顯示實想，對治五種邪取故。何者五邪取？一、外道，二、內法凡夫及聲聞，三、增上慢菩薩，四、世間共想定，五、無想定。第一者，我等想轉。第二，法相轉。第三者，無淨想轉，此猶有法取。有法取者，謂取無法故。第四者，有想轉。第五者，無想轉。是諸菩薩於彼皆不轉也，此中顯了有戒乃至當生無量福聚等。</p>
<p class=""><span class='lineInfo' line='0770b11'></span>經言「何以故」者，此言是中邪取，但法及非法想轉，非我等想，以我想及依止不轉故。然於我想中隨眠不斷故，則為有我取，是故經言「是諸菩薩，若取法想，則為著我等取」、「若無法想轉，則為有我取」等。此我等想轉中，餘義猶未說。經言「若是菩薩有法相，即著我」等者，於中，取自體相續為我想，我所取為眾生想，謂我乃至壽住取為命想，展轉取餘趣取為人想應知。</p>
<p class=""><span class='lineInfo' line='0770b19'></span>於中，言當生實想者，此為依義應知，顯示對治不實想故。言於此修多羅章句說中者，此為說相，顯示言說法身故，即彼當生實想。中言當生者，是欲願攝持故。是諸菩薩無復我想轉等者，是安立第一義。「須菩提！不應取法，非不取法」者，是顯了，謂相應三摩鉢帝及散心時，不應取法者，於法體及法無我竝不分別。</p>
<p class=""><span class='lineInfo' line='0770b27'></span>又，言說法身要義者，經言：「以是義故，如來常說栰喻法門，若解此者，法尚應捨，何況非法。」故法尚應捨，實想生故。何況非法者，理不應故。略說顯示，菩薩欲得言說法身，不應作不實想故。</p>
<p class=""><span class='lineInfo' line='0770c03'></span>經曰：</p>
<p class=""><span class='lineInfo' line='0770c03'></span>復次，佛告慧命須菩提：「須菩提！於意云何？如來得阿耨多羅三藐三菩提耶？如來有所說法耶？」須菩提言：「如我解佛所說義，無有定法如來得阿耨多羅三藐三菩提，亦無有定法如來可說。何以故？如來所說法，皆不可取，不可說，非法非非法。何以故？一切聖人皆以無為法得名。」</p>
<p class=""><span class='lineInfo' line='0770c10'></span>論曰：</p>
<p class=""><span class='lineInfo' line='0770c10'></span>此下證得法身。復有二種：一智相法身，二福相法身。</p>
<p class=""><span class='lineInfo' line='0770c11'></span>為欲得智相至得法身住處故，經言「須菩提！於意云何？如來得阿耨多羅三藐三菩提耶」，此為依義，顯示翻於正覺菩提取故，說法者正覺所攝故。經言「有法可說阿耨多羅三藐三菩提」者，是為說相，顯示至得法身故。</p>
<p class=""><span class='lineInfo' line='0770c16'></span>「無有定法」者，上座須菩提道佛意故——世諦故，有菩提及得，是為欲願攝持，以方便故，二俱為有；若如世尊意說者，二俱無有。為顯此故，經言「如我解世尊所說義」等。</p>
<p class=""><span class='lineInfo' line='0770c20'></span>又，經言「何以故？如來所說法，不可取，不可說，非法非非法」者，是安立第一義。由說法故、知得菩提故，於說法中安立第一義。於中，不可取者，謂正聞時。不可說者，謂演說時。非法者，分別性。非非法者，法無我故。</p>
<p class=""><span class='lineInfo' line='0770c25'></span>經言「何以故？以無為故得名聖人」者，無為者，無分別義也，是故菩薩有學得名。無起無作中，如來轉依，名為清淨，是故如來無學得名。於中，初無為義者，三摩鉢帝相應，及折伏散亂時顯了故。第二無為，唯第一義者，無上覺故。自此已後一切住處中，皆顯以無為故，得名聖人應知。前諸住處中未說無為得名，於此說阿耨多羅三藐三菩提中無為已竟。</p>
<p class=""><span class='lineInfo' line='0771a05'></span>經曰：</p>
<p class=""><span class='lineInfo' line='0771a05'></span>「須菩提！於意云何？若滿三千大千世界七寶，以用布施。須菩提！於意云何？是善男子、善女人，所得福德寧為多不？」須菩提言：「甚多，婆伽婆！甚多，修伽陀！彼善男子、善女人，得福甚多。何以故？世尊！是福德聚，即非福德聚，是故如來說福德聚。」</p>
<p class=""><span class='lineInfo' line='0771a10'></span>佛言：「須菩提！若善男子、善女人，以滿三千大千世界七寶，持用布施。若復於此經中，受持乃至四句偈等，為他人說，其福勝彼，無量不可數。何以故？須菩提！一切諸佛阿耨多羅三藐三菩提法，皆從此經出。一切諸佛如來，皆從此經生。須菩提！所謂佛法者，即非佛法，是名佛法。」</p>
<p class=""><span class='lineInfo' line='0771a18'></span>論曰：</p>
<p class=""><span class='lineInfo' line='0771a18'></span>此下福相法身。</p>
<p class=""><span class='lineInfo' line='0771a18'></span>為欲得福相至得法身住處故，經言「於意云何？若人滿三千大千世界七寶，以用布施」等。云何顯示即彼所有言說法身，出生如來福相至得法身？於彼乃至說一四句偈，生福甚多，況復如來所有福相至得法身。以何因緣，於言說法身中如是說一四句偈能生多福？為成就此義故，經言「何以故？如來阿耨多羅三藐三菩提從此出」者。於中，普集十法、行阿含故，諸佛世尊從此生者，世諦故言佛出生。以有菩提故，即此二竝故，名為佛法。以菩提及佛故，經言：「須菩提！佛法者，即非佛法。」</p>
<p class=""><span class='lineInfo' line='0771b01'></span>復次，經言「其所生福，勝彼無量阿僧祇」者，此為依義，顯示對治福不生故。於中，其福者，此為說相，顯示福相法身故。勝彼者，顯示欲願攝持故。經言「世尊！是福聚，即非福聚，是故如來說福聚」，及言「須菩提！佛法、佛法者，即非佛法，是名佛法」者，以此福聚及佛法，為攝取如來福相法身中安立第一義。為隨順無為得名故，相應三摩鉢帝及折伏散亂不復顯了。</p>
<p class=""><span class='lineInfo' line='0771b09'></span>言「甚多，婆伽婆」、「甚多，修伽陀」二語者，顯示攝心、持心。以攝自心，故言受持。為他說者，解釋句味故。無量者，過譬喻故。阿僧祇者，顯多故。已說欲住處竟。</p>
<p class='juan'>金剛般若波羅蜜經論卷上</p></div>
</div>
<div id='cbeta-copyright'><p>
【經文資訊】《大正新脩大藏經》第 25 冊 No. 1510b 金剛般若波羅蜜經論<br/>
【版本記錄】發行日期：2021-04，最後更新：2020-07-12<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】蕭鎮國大德提供，維習安大德提供之高麗藏 CD 經文，北美某大德提供，Salian 大德提供新式標點，其他<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>