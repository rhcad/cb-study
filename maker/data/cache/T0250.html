<html>
<head>
<meta http-equiv="Content-Type" content="text/html; charset=utf-8" />
<title>摩訶般若波羅蜜大明呪經</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
No. 250 [Nos. 251-255, 257]<p class='juan'>摩訶般若波羅蜜大明呪經</p><p class="byline"><span class='lineInfo' line='0847c09'></span>姚秦天竺三藏鳩摩羅什譯</p>
<div class="div-jing"><p class=""><span class='lineInfo' line='0847c10'></span>觀世音菩薩行深般若波羅蜜時，照見五陰空，度一切苦厄。</p>
<p class=""><span class='lineInfo' line='0847c11'></span>「舍利弗！色空故無惱壞相，受空故無受相，想空故無知相，行空故無作相，識空故無覺相。何以故？舍利弗！非色異空，非空異色。色即是空，空即是色。受、想、行、識亦如是。</p>
<p class=""><span class='lineInfo' line='0847c15'></span>「舍利弗！是諸法空相，不生不滅，不垢不淨，不增不減。是空法，非過去、非未來、非現在。是故空中無色，無受、想、行、識，無眼、耳、鼻、舌、身、意，無色、聲、香、味、觸、法，無眼界乃至無意識界，無無明亦無無明盡，乃至無老死無老死盡，無苦、集、滅、道，無智亦無得。</p>
<p class=""><span class='lineInfo' line='0847c20'></span>「以無所得故，菩薩依般若波羅蜜故，心無罣礙。無罣礙故，無有恐怖，離一切顛倒夢想苦惱，究竟涅槃。三世諸佛依般若波羅蜜故，得阿耨多羅三藐三菩提。</p>
<p class=""><span class='lineInfo' line='0847c24'></span>「故知般若波羅蜜是大明呪、無上明呪、無等等明呪，能除一切苦，真實不虛。故說般若波羅蜜呪。」</p>
<p class=""><span class='lineInfo' line='0847c26'></span>即說呪曰：</p>
<p class="dharani"><span class='lineInfo' line='0847c27'></span>「竭帝　竭帝　波羅竭帝　波羅僧竭帝　菩提　僧莎呵」</p>
</div><p class='juan'>摩訶般若波羅蜜大明呪經</p>
</div>
<div id='cbeta-copyright'><p>
【經文資訊】《大正新脩大藏經》第 8 冊 No. 250 摩訶般若波羅蜜大明呪經<br/>
【版本記錄】發行日期：2021-04，最後更新：2021-03-23<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】維習安大德提供之高麗藏 CD 經文／佛教電腦資訊庫功德會校對，CBETA 自行掃瞄辨識，CBETA 提供新式標點，其他<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>