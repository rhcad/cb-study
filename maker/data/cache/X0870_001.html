<html>
<head>
  <meta http-equiv="Content-Type" content="text/html; charset=utf-8" />
  <title>注肇論疏</title>
  <style>
    #cbeta-copyright {
      background-color: #f0f0f0;
      padding: 10px;
    }
    #cbeta-copyright p {
      text-indent: 0!important;
    }
    .bold { font-weight: bold; }
    .byline {
      color: #408080;
      text-align: right;
    }
    .cbeta { color: red; }
    .doube-line-note {
      color: purple;
      font-size: 0.8em;
    }
    .head {
      font-size: larger;
      color: #0000a0;
    }
    .juan {
      font-size: larger;
      color: #00f;
    }
    div.lg {
      display: table;
      color: #008040;
      margin-left: 4em!important;
    }
    div.lg-cell { 
      display: table-cell; 
      padding-left: 1em;
      padding-right: 1em;
    }
    div.lg-row { display: table-row; }
    div.div-orig { font-weight: bold;}
    p { text-indent: 2em; }
    span.footnote { display: block }
    span.hint { color: blue; }
    ul.no-marker { list-style-type: none; }
  </style>
</head>
<body>
<div id='body'>
  <div class="div-other"><p data-head-level="1" class="head">注肇論疏目錄</p><p class="pre"><span class='lineInfo' line='0140b09'></span>論序<span class='doube-line-note'>(慧達述曉月注)</span>卷第一　　疏序　懸談　宗本義卷第二　物不遷論第一　不真空論第二卷第三　般若無知論第三卷第四　　劉公致問　法師釋答　　上涅槃論表卷第五　涅槃無名論第四　　九折十演者　　開宗第一　覆體第二　　　位體第三　徵出第四　　　超境第五　搜玄第六卷第六　　　玅存第七　難荖第八　　　辨荖第九　責異第十　　　會異第十一　詰漸第十二　　　明漸第十三　譏動第十四　　　動寂第十五　窮源第十六　　　通古第十七　攷得第十八　　　玄得第十九</p>
<p class=""><span class='lineInfo' line='0140c12'></span>注肇論疏目錄<span class='doube-line-note'>終</span></p>
</div>No. 870<p class='juan'>注肇論疏卷第一<span class='doube-line-note'>(并序)</span></p><p class="byline"><span class='lineInfo' line='0140c20'></span>姑蘇堯峯蘭若沙門　遵式　述</p>
<div class="div-xu"><p class=""><span class='lineInfo' line='0140c21'></span>夫森羅萬象。一法印之。所謂心也。心也者。寂然幽䆳。廓爾沖融。無滅無生。三際莫之能易。非大非小。十方不測其形。圓明獨曜而無方。清淨真常而有在。雖靈靈絕待。隨緣之色相千荖。湛湛亡言。普應之音聲萬籟。故色心萬物各得其宜。蓋得此也。聖賢萬行各有所至。蓋至此也。眾生迷此而輪轉不息。聖人證此而圓寂妙常。是知非一心而萬法不存。法非心也。非萬法而一心不顯。心非法也。故如來出現。憫物垂形。身雲順感。以無邊體離增減。圓音隨願而周普。理絕名言。無形而形。若澄潭之落月。無說而說。譬幽谷之傳聲。鹿苑<span class="gaiji" data-gid="CB15112">鶴</span>林一大之因緣事畢。五天震旦三時之像教流通。聖賢迭興。古今傳習。東晉之世有大法師諱僧肇。生當秦國。名振異方。少習外經。後悟釋教。決疑於龜茲羅什。久居於逍遙譯場立義。論之五章。佐如來之一化。觀夫宏才落落。妙解徹於教宗。玄旨昭昭。深智窮於理域。然因緣生滅。事有千荖。實相本無。理同一味。但以根後各照。二諦不融。寧知波水無荖。金鐶不別。所以列多名而標異。立一義以會通。建不共之深宗。顯大乘之極致。然則俗無異真之俗。即真之俗諦不遷。真無異俗之真。即俗之真空露現。真俗不二。事理雙融。非般若無以契真。非漚和無以涉俗。入俗而真源常顯。權心必具於實心。契真而俗事匪移。實智必資於權智。權實之心雙運。中觀圓融。真俗之境同時。一諦凝寂。情亡解泯。諦觀渾融。復本還源。強名證道。論之深旨綸緒如斯。然古今解釋注疏頗多。取意求文。各隨所見。推宗定教。曾無一家。遂令學者迷文。宗途失旨。遵式幼從師授。虗<a id='cb_note_anchor1' class='noteAnchor add' href='#cb_note_1'>[A1]</a>己求宗。後因習學華嚴大經。常覩清涼判釋。盡開五教。取法古師。權實之旨有歸。行解之門可向。常恨此論人亡則難。致使深宗固多亂轍。今則精研覃思。三復竭愚。但愧流通之心。輙伸鄙作耳。熙寧甲寅仲春十有三日。南峯西庵序云。</p>
<div class="lg regular"><div class="lg-row"><div class='lg-cell'>稽首真應等正覺　　法性無邊智慧門</div>
</div><div class="lg-row"><div class='lg-cell'>如實修行諸聖賢　　願賜冥資釋玄義</div>
</div></div></div><div class="div-other"><p class="" style="margin-left:1em"><span class='lineInfo' line='0141b07'></span>將釋此論。略啟四門。一教起因緣。二藏教所攝。三宗趣總別。四隨文釋義。</p>
<p class="" style="margin-left:1em"><span class='lineInfo' line='0141b09'></span>△今初。夫聖賢立論。必有所由。今明起教因緣。略以二門分別。一通明諸論。二別顯斯文。通明諸論者。論有二種。一曰宗論。二曰釋論。釋論則隨文釋義。無別因緣。但由本義深玄。則為發起。宗論者。佛法大海深廣難量。權實多門理非一致。圓音頓說異類各聞。則不須論。但以世尊滅後眾生宜樂不等。<span class='doube-line-note'>(宜經宜論樂實樂權)</span>受解緣殊。<span class='doube-line-note'>(與佛有緣則宜經。與菩薩有緣則宜論)</span>雖有羣經而弗能領悟。是以諸宗立論。各被機宜。為令隨論知宗隨宗得趣。故有小乘論三乘論一乘論興。二別顯斯文。復二。初總明。二別顯。總明者。若原佛出現。本為一事因緣。<a id='cb_note_anchor2' class='noteAnchor add' href='#cb_note_2'>[A2]</a>但由根器荖殊。見聞有異。雖以三乘教化。究竟唯為一乘。不了斯旨。多滯化門。為令尋派討源。得佛本意。故此論興。二別顯復有二。一破。二立。破謂破權。立謂立實。破立之意。四論即為四門。一俗諦。破常無常二倒。立動靜相即故。二真諦。破有無二見。立真俗理一故。三般若。破照用有無。立權實同體故。四涅槃。破迷真執應。立真應不二故。由斯破立。即顯真俗互融。權實交暎。理智冥合。心境泯亡。故立一義為宗。以盡究竟深旨。中間雖有多緣。不過大意。</p>
<p class="" style="margin-left:1em"><span class='lineInfo' line='0141c05'></span>△二藏教所攝者。三藏之中阿毗達磨藏攝。二藏之中菩薩藏攝。權實教中實教所攝。然權實之義理亦多途。且依賢首大師。以義判教。教類有五。一小乘教。二大乘始教。亦名分教。三大乘終教。亦名實教。四大乘頓教。五一乘圓教。此五相望。前前皆權。後後竝實。若據本教自宗。各許自實他權。今言權實。就始終分之。前二竝權。詮未究竟故。後三俱實。通詮一心故。就此權實之中。始教有法相破相二宗。今以終實對之。略敘十義。即知此論文義終教所攝。一法相立三乘定異。實教立一乘無三。<span class='doube-line-note'>(下論云。誠真一之無差。又云第一大道無有兩正)</span>二法相說五性荖別。<span class='doube-line-note'>(三乘并無性及不定性)</span>實教談一性齊平。<span class='doube-line-note'>(下云九流於是乎交歸。眾聖於是乎冥會)</span>三法相立二諦條然。<span class='doube-line-note'>(俗有真無)</span>實教乃真俗互即。<span class='doube-line-note'>(下云言真未甞有。言偽未甞無。二言未始一。二理未始殊)</span>四法相說根後各照。<span class='doube-line-note'>(根本智證真後得智達俗)</span>實教談二照相須。<span class='doube-line-note'>(下云。觀空而不證。處有而不染)</span>五法相說四相前後。<span class='doube-line-note'>(生屬過去。住異屬現在。滅屬未來)</span>實教顯生滅同時。<span class='doube-line-note'>(下云一切眾生即寂滅相)</span>六法相說理智有異。<span class='doube-line-note'>(以有為智證無為理)</span>實教明能所混融。<span class='doube-line-note'>(下云此彼寂滅。物我冥一。怕爾無朕。乃曰涅槃)</span>七法相說真如凝然。實教顯隨緣妙用。<span class='doube-line-note'>(下云。不動真際。為諸法立處。又云。法身無象。應物而形)</span>八破相說真智了空。實教明靈知本寂。<span class='doube-line-note'>(下云。終日知而未甞知。又云。智有窮幽之鑒。而無知焉等)</span>九破相說諸法無性。<span class='doube-line-note'>(無性為真如)</span>實教說本性真常。<span class='doube-line-note'>(下云。涅槃之為道也。量太虗而永久。又云。寂滅永安。無始無終。湛若虗空)</span>十破相說佛德亦空。<span class='doube-line-note'>(一切智智亦清淨)</span>實教明如來具德<span class='doube-line-note'>(下云。理無不契。故萬德斯弘。又云。佛如虗空。無去無來。應緣而現。無有方所)</span>以斯對辨。權實昭然。廣有義門。恐煩不敘。今此論義終實所收。於理無惑。其間或說權義。意在會歸。<span class='doube-line-note'>(下云般若虗玄者。蓋是三乘之宗極也。誠真一之無差)</span>不接權門。豈名終實。又亦頓明法性。<span class='doube-line-note'>(下云。言之者失其真等。又云。釋迦掩室於摩竭。淨名杜口於毗耶)</span>直顯真常。即兼頓攝。但不明法界性海緣起無礙主伴無盡之義。非圓教收。若以深該淺。以本攝末。圓亦收此。故曰實教所攝。</p>
<p class="" style="margin-left:1em"><span class='lineInfo' line='0142a12'></span>△三宗趣總別者。能詮所尚曰宗。宗之所歸曰趣。亦有總別。總以唯心一義為宗。真俗不二理智混融為趣。別有四門。一真俗相即為宗。第一義諦為趣。二權實互具為宗。二用無知為趣。三以不二理智為宗。理智不二為趣。四教義詮顯為宗。絕解修證為趣。由斯宗趣。即知四論前淺後深。別不過總。</p>
<p class="" style="margin-left:1em"><span class='lineInfo' line='0142a18'></span>△第四隨文釋義。文三。初總標題目。</p>
<div class="div-orig"><p class=""><span class='lineInfo' line='0142a19'></span>肇論</p>
</div><div class="div-commentary"><p class="" style="margin-left:1em"><span class='lineInfo' line='0142a20'></span>肇即人名。論乃是法。以人統法。將法從人。肇之論故。論通諸論。肇揀當文。以別揀通故。凡立題有多種。謂單人單法單喻。此三複之謂人法法喻人喻。或具足者。今即單人也。論者賢首云。建立決了可軌文言。判說甚深法相道理。依決判義名之為論。又云論者。集法議論也。謂假立賓主。往復徵析。論量正理。故造論者。有二不同。一宗論。二釋論。今即宗論。宗論復有二。一宗經論文義。如大乘百法明門論。二以經論成立自宗。如大乘起信論。今論具斯二焉。宗本一章即自所成立。次下四論各以經論為宗。故斯文有所據。義有所宗。宗論攝也。然此總題細詳所立非論主也。且此方西域儒釋二宗。未聞作者以名自立為目。又今觀下五章文勢。非如次而作。作之既備。綸緒不無。域內流通。人皆寶得。雖一一以法標目。總推論主之文。故以人名題之為總。</p>
</div><p class="" style="margin-left:1em"><span class='lineInfo' line='0142b12'></span>△二作者示名</p>
<div class="div-orig"><p class=""><span class='lineInfo' line='0142b13'></span>後秦長安釋僧肇作</p>
</div><div class="div-commentary"><p class="" style="margin-left:1em"><span class='lineInfo' line='0142b14'></span>後秦國號也。當姚帝第二主諱興。弘始年中行化。正屬東晉安帝義熈。同時論主生於秦。長安城名。即古之雍州。僧傳曰。釋僧肇京兆人。行業如本傳。據此示名合在義題之次。古者既立總題。題下示名。此亦無違。</p>
</div></div><div class="div-other"><p class="" style="margin-left:1em"><span class='lineInfo' line='0142b19'></span>△三正釋本文五章。大分為二。初一立義標宗。後四依宗造論。初文分二。初標義題。</p>
<div class="div-orig"><p class=""><span class='lineInfo' line='0142b21'></span>○宗本義</p>
</div><div class="div-commentary"><p class="" style="margin-left:1em"><span class='lineInfo' line='0142b22'></span>教之所尚曰宗。言之所依曰本。其猶根為樹本。源為水本。今以義為所依之本。即為所尚之宗。宗即是本。義者宜也。以能依能宗之教。必與所依所宗義意符合。故義即宗本也。或問曰。未知以何為宗本耶。答曰。謂此章所顯一義。乃是所宗所依之本。下五名及四論。是能宗能依之教。故知名教宗本於義。義為名教之宗本矣。</p>
</div><p class="" style="margin-left:1em"><span class='lineInfo' line='0142c05'></span>△次正立義。文二。一總立義本。二別開義門。然宗本一篇。文有總別。開總成別。則四論不同。攝別歸總。同顯一義。今初分三。一列名。二立義。三推釋。今初列名中五名。疏分五段釋之。今欲釋名。須論詮表。且五中前四詮理。緣會詮事。謂事有千荖。總於緣會。理有深淺。四名統之。今欲明理事不二一義之宗。先釋理事不一。五種名字。或曰。論主依何法體立此宗義。答據斯宗義。必依一心法立。謂五名中上三詮心體。下二詮心用。由一心體用同時故。得五名義一。若然者。論文何以不示一心耶。不示之意有二。一謂心法唯證智可到。非言教所及故。今但以義顯。不以言示。此如釋迦掩室淨名默然。教外別傳。亡詮得旨。皆斯意也。二謂理事體用。三乘教部不說相融。大乘極談方明不二。今此論意欲會權入實故。特散列五名。融成一義故。不先標一心法也。此如毗耶室中五千大士各各先說二法。然後入不二門。由斯二意。即知此論大同起信。不無小異。良由會權歸實。從始入終。與直造心性者。優劣機異。故立教不同也。</p>
<div class="div-orig"><p class=""><span class='lineInfo' line='0142c24'></span>本無。</p>
</div><div class="div-commentary"><p class="" style="margin-left:1em"><span class='lineInfo' line='0143a01'></span>此名有二釋。一本謂本來。無即是寂。謂一真心體三際湛然。下云。非推之使無。故曰本無。二本謂本源。無即泯絕。謂萬派歸源。名相斯泯。然上二釋。先則本自是無。次乃由無顯本。唯第四論詮至於此彼明無為滅度二涅槃義。生佛平等理智相泯。方契本無。</p>
</div><div class="div-orig"><p class=""><span class='lineInfo' line='0143a07'></span>實相。</p>
</div><div class="div-commentary"><p class="" style="margin-left:1em"><span class='lineInfo' line='0143a08'></span>實謂真實。相即相狀。真實即相乃無相也。此亦二釋。一真心本絕諸相。絕相之真。故稱實相。下云。實相自無。二萬法相寂。即真實相。然此二釋。前直就法體論相。後委就諸法推實。實由體相本真。故得諸法皆實。又由即法見實。方知法法全真。下物不遷不真空般若無知三論。通約所詮。皆齊此名。約境則雙融真俗顯實相。約智雙融權實顯實相。行人於此似有能所之迹未亡。故至涅槃方本無矣。若約四論為門不同。則唯般若可至於此。以權實二智。同出於實相。法性之體。體性常寂。故曰般若無知。</p>
</div><div class="div-orig"><p class=""><span class='lineInfo' line='0143a19'></span>法性。</p>
</div><div class="div-commentary"><p class="" style="margin-left:1em"><span class='lineInfo' line='0143a20'></span>法謂軌則任持。性乃融通不改。真常法體寂寥沖深。三際不易。令物可解。故受法名。雖融通於萬物。而不失於無分。故受性名。華嚴偈云。法性徧在一切處。亦無形相而可得。下云。法性如是。若賢首起信疏云。法性者明真體普徧之義。通與一切法為性。即顯真如徧於染淨。通情非情。此則法是隨緣萬法。性約真如不變。斯亦順今所釋。但不以法之一字。直就真軌持義釋。若用隨緣以釋法性者。迷之太甚。</p>
</div><div class="div-orig"><p class=""><span class='lineInfo' line='0143b05'></span>性空。</p>
</div><div class="div-commentary"><p class="" style="margin-left:1em"><span class='lineInfo' line='0143b06'></span>性是諸法從緣生滅之性。空謂假而無實。此亦二釋。一以四性推檢萬法。不自不他。不共不無因。都無一實。下論云。性常自空故。二諸法性相。於情似有。於理實無。如夜見繩懼是虵。虵性虵相元不有。眾生若離徧計情了法依他無實性。不真空論真諦為門。正齊此名。若約所顯第一義諦。即詮至實相。</p>
</div><div class="div-orig"><p class=""><span class='lineInfo' line='0143b13'></span>緣會。</p>
</div><div class="div-commentary"><p class="" style="margin-left:1em"><span class='lineInfo' line='0143b14'></span>疎助者為緣。親起者為因。會謂合也聚也。統論佛教多宗因緣。窮盡諸法生起之由。直破外道無因邪因。故實教則指的一心為源。相宗皆明從種而有。今<a id='cb_note_anchor3' class='noteAnchor add' href='#cb_note_3'>[A3]</a>但就俗諦詮顯。故說眾緣合會。色心諸法宛然。下物不遷論。俗諦為門。唯齊此名。既俗諦門中不窮諸法生起之源。故但以緣會之名總該萬法。下云。一切諸法緣會而生。大論云諸法從緣生等。或曰。此既不明諸法興由。寧為盡理之論。答曰。若約五名非一緣會詮義。實非盡理之名。今由一義故。緣會諸法以本無實相為因。妄攬真成。全真立妄。故下反推緣會直顯本無。故知一心真理是萬法親起之因。故經云。如來藏是善不善因。能變興造一切趣生。乃至若生若滅。華嚴云。心如巧畫師。造種種五陰。或說染法以無明為因。及法相說業種親生。竝是今之緣義。清凉疏云。以不知三界由乎我心。從癡有愛。流轉無極。故今正順大乘。不違教理。或曰。論中何以唯立此之五名。而無增減。答若約名教實乃繁多。窮理盡性不過此五。今略以二諦性相束之。即所立無過減之失。緣會性空明俗諦性相。法性實相明真諦性相。本無一名真俗性相俱泯。此有三重四句。先明俗諦四句。一俗相謂緣會。二俗性謂性空。三俗性俗相俱存。謂合上二名。四俗性俗相俱泯。謂本無。次明真諦四句。一真性謂法性。二真相謂實相。三真性真相俱存。謂合上二名。四真性真相俱泯。謂本無。後真俗對明四句。一俗性相謂緣會性空。二真性相謂法性實相。三真俗性相俱存謂通下四名。四真俗性相俱泯。謂本無。具此三重四句。教理圓滿。又信解行證一一皆當具四。闕一則竝非真實。是故立名盡理。不過於五矣。上釋列名竟。</p>
</div><p class="" style="margin-left:1em"><span class='lineInfo' line='0143c19'></span>△二立義。</p>
<div class="div-orig"><p class=""><span class='lineInfo' line='0143c20'></span>一義耳。</p>
</div><div class="div-commentary"><p class="" style="margin-left:1em"><span class='lineInfo' line='0143c21'></span>正立義也。上所列雖有五名。詮義是一。所言一義亦有多釋。且就五名中釋者。上三詮心體。下二詮心用。<a id='cb_note_anchor4' class='noteAnchor add' href='#cb_note_4'>[A4]</a>已是一心體用故義一也。又上四名詮理。第五名詮事。理外無事。全不變以隨緣。事外無理。雖隨緣而不變。理事不二故義一也。若據下四論釋一義者。即有三門。一約境。即物不遷論。是緣會俗諦境。不真空論。是性空真諦境。真俗不二。以顯本無實相法性第一義諦境。故曰一義。二約智。即般若無知論。權智涉有緣會智實智。觀空性空智。權實不二。則本無實相法性中道智。故曰一義。三約證。即涅槃無名論。應化之身不泯理事境智相故。緣會性空也。真實之體不存能所理智故。法性實相本無矣。存泯無礙。真應不二。故曰一義。以斯教義被機。則令三乘同歸一佛乘。五性同會一佛性。行則悲智相導。因則空有雙修。心則寂照同時。觀則理事齊照。故曰十方世界中唯有一乘法。故立一義之宗。以究如來出世大事。所以淨名宗於不二。法華本於一乘。楞嚴究常住一心。涅槃明羣生一性。故知一義之旨。足以統大乘終極之宗矣。然此亦由對五名。故號一義。名既混融。義亦無一。能一能五。非一非五。方盡玄微。故經亦云。一亦不為一。為破諸數故。此上總義通為四論宗本矣。</p>
</div><p class="" style="margin-left:1em"><span class='lineInfo' line='0144a18'></span>△三推釋二。先推。</p>
<div class="div-orig"><p class=""><span class='lineInfo' line='0144a20'></span>何則。</p>
</div><div class="div-commentary"><p class="" style="margin-left:1em"><span class='lineInfo' line='0144a21'></span>推也。既有五名。何成一義。</p>
</div><p class="" style="margin-left:1em"><span class='lineInfo' line='0144a21'></span>△二釋成一義二。初指事釋緣會二。一指所詮事。</p>
<div class="div-orig"><p class=""><span class='lineInfo' line='0144a23'></span>一切諸法。</p>
</div><div class="div-commentary"><p class="" style="margin-left:1em"><span class='lineInfo' line='0144a24'></span>俗諦事法也。謂該世間出世間。故云一切。各有色心依正。故云諸法。即緣會名下所詮事法也。然前列名約從本以起末。則從無住本立一切法。法本如是。今此釋成約推末以顯本。教理如斯。故下四論詮理。但依教道前前則淺。後後則深。不過今推釋之意。欲使行人自淺之深。即末契本。是故釋成特反前列中之次也。</p>
</div><p class="" style="margin-left:1em"><span class='lineInfo' line='0144b06'></span>△二釋能詮名。</p>
<div class="div-orig"><p class=""><span class='lineInfo' line='0144b07'></span>緣會而生。</p>
</div><div class="div-commentary"><p class="" style="margin-left:1em"><span class='lineInfo' line='0144b08'></span>釋緣會名詮事之意。染緣會則六凡依正興。淨緣會則四聖依正現。故十界依正必由染淨緣會而生。故欲詮俗諦事法。不過上緣會之名矣。</p>
</div><p class="" style="margin-left:1em"><span class='lineInfo' line='0144b10'></span>△二顯理明一義四。一顯性空理分二。一推窮其性。又分三。一推前際空。</p>
<div class="div-orig"><p class=""><span class='lineInfo' line='0144b13'></span>緣會而生。則未生無有。</p>
</div><div class="div-commentary"><p class="" style="margin-left:1em"><span class='lineInfo' line='0144b14'></span>上句牒前。下句正推。生者起也。謂觀諸法前際。緣未起時。無有法之性相。故曰未生無有。足知現有定屬緣生也。</p>
</div><p class="" style="margin-left:1em"><span class='lineInfo' line='0144b16'></span>△二推後際空文二。初正推也。</p>
<div class="div-orig"><p class=""><span class='lineInfo' line='0144b17'></span>緣離則滅。</p>
</div><div class="div-commentary"><p class="" style="margin-left:1em"><span class='lineInfo' line='0144b18'></span>滅謂滅盡。又觀諸法後際。緣若離散。性相皆滅。故將緣散之盡。以了緣會非真。</p>
</div><p class="" style="margin-left:1em"><span class='lineInfo' line='0144b19'></span>△二縱推。</p>
<div class="div-orig"><p class=""><span class='lineInfo' line='0144b20'></span>如其真有。有則無滅。</p>
</div><div class="div-commentary"><p class="" style="margin-left:1em"><span class='lineInfo' line='0144b21'></span>先縱後推。如其者若彼也。若彼緣會之事真實有者。則後際無滅。今既有滅。定了非真也。</p>
</div><p class="" style="margin-left:1em"><span class='lineInfo' line='0144b22'></span>△三正推現空。</p>
<div class="div-orig"><p class=""><span class='lineInfo' line='0144b24'></span>以此而推。故知雖今現有。有而性常自空。</p>
</div><div class="div-commentary"><p class="" style="margin-left:1em"><span class='lineInfo' line='0144c01'></span>以用也。用二際不有以推之。方了現今萬有自性依他故空。故中論云。因緣所生法我說即是空。上句屬物不遷論。下句屬不真空論。言依他有二。一依真理之他。二依眾緣之他。如波依水。又復依風。今取後義。顯緣會故。諸法自性空也。</p>
</div><p class="" style="margin-left:1em"><span class='lineInfo' line='0144c05'></span>△二結顯性空。</p>
<div class="div-orig"><p class=""><span class='lineInfo' line='0144c07'></span>性常自空。故謂之性空。</p>
</div><div class="div-commentary"><p class="" style="margin-left:1em"><span class='lineInfo' line='0144c08'></span>結成也。即事顯性空理故。然此性空。愚法教謂之生空。始教謂之二空。猶未能即事而顯。今即緣會而性空理現。故異權小也。</p>
</div><p class="" style="margin-left:1em"><span class='lineInfo' line='0144c10'></span>△二顯法性理。</p>
<div class="div-orig"><p class=""><span class='lineInfo' line='0144c11'></span>法性如是。</p>
</div><div class="div-commentary"><p class="" style="margin-left:1em"><span class='lineInfo' line='0144c12'></span>此即就緣會性空顯真法性也。如是者指上緣會諸法。由性空故本性常寂。法性是如是矣。又如謂真常不改。是為離過絕非。法性有如是之義。意令達事本真。故云法性如是。然此觸事契理。約機有二。若由達事法性空方了法性。即是權機入實屬漸來也。若於事直見法性。唯終教機屬頓入也。起信云。以一切法悉皆真故。皆同如故。</p>
</div><p class="" style="margin-left:1em"><span class='lineInfo' line='0144c18'></span>△三顯實相理。</p>
<div class="div-orig"><p class=""><span class='lineInfo' line='0144c20'></span>故曰實相。</p>
</div><div class="div-commentary"><p class="" style="margin-left:1em"><span class='lineInfo' line='0144c21'></span>前則即事顯真性。此則即事顯真相。非唯緣會性空本即真性。亦了緣會無相本即實相。此乃即事見實相理也。下云。諸法實相謂之般若。法華云。治生產業皆與實相不相違背。故今直於緣會性空立實相名。乃云故曰實相。然法性實相二名同出。以真性無相故。實相性寂故。</p>
</div><p class="" style="margin-left:1em"><span class='lineInfo' line='0145a02'></span>△四顯本無理。</p>
<div class="div-orig"><p class=""><span class='lineInfo' line='0145a03'></span>實相自無。非推之使無。故名本無。</p>
</div><div class="div-commentary"><p class="" style="margin-left:1em"><span class='lineInfo' line='0145a04'></span>此即事顯本無理也。實相本無說有前後。義亦同時。前但會事歸理以顯實相。今明實相之理。非由推事見無。本來自無。故曰本無也。前則有理可歸。事必會理。義當終教。今顯理本自寂。事理雙亡。是頓教義。既從淺之深。至此之深深。故此本無特躡實相而釋。又法性顯真性。實相顯真相。本無顯真體。本絕性相。此三顯理不無深淺。又上五名達緣會。則離徧計。推性空則了依他。顯法性實相本無。則證圓成。圭山云從緣有故依他無性。即圓成故。故一義也。上辨推釋之文。<a id='cb_note_anchor5' class='noteAnchor add' href='#cb_note_5'>[A5]</a>已見論主<a id='cb_note_anchor6' class='noteAnchor add' href='#cb_note_6'>[A6]</a>但會事顯理以釋一義。餘一之義皆可意求。竝如前說。釋總義竟。</p>
</div><p class="" style="margin-left:1em"><span class='lineInfo' line='0145a15'></span>△二別開義門三。一約境雙破有無顯一義。二約智雙融權實顯一義。三約證雙泯理事顯一義。此三節皆總中開出。乃全總以成別。即為下四論之所宗。謂物不遷不真空二論。宗境一義。般若無知論宗智一義。涅槃無名論宗證一義。今初。文二。一假牒問。</p>
<div class="div-orig"><p class=""><span class='lineInfo' line='0145a21'></span>言不有不無者。</p>
</div><div class="div-commentary"><p class="" style="margin-left:1em"><span class='lineInfo' line='0145a22'></span>牒彼所言也。或曰。若言緣會諸法性常自空以成一義。何以佛教皆說不有不無二義耶。故今牒之。此但躡前釋成中云。一切諸法緣會而生。乃至性常自空故謂之性空之文。假躡為問。以開真諦不有俗諦不無。為下前二論所宗之門。顯真俗不二中道理。為二論所詮。故今不有即上性空。不無即上緣會。下顯中道。即上一義。問者但據前名異。向下論主約上一義而立。故雖開別而不失總。此義既不離前。故曰假問。</p>
</div><p class="" style="margin-left:1em"><span class='lineInfo' line='0145b06'></span>△二辨諦理。文二。初明二諦。文二。一出教意以釋問。</p>
<div class="div-orig"><p class=""><span class='lineInfo' line='0145b08'></span>不如有見常見之有。邪見斷見之無耳。</p>
</div><div class="div-commentary"><p class="" style="margin-left:1em"><span class='lineInfo' line='0145b09'></span>不如二字兩句連用。即能破之詞。是上二不字也。見謂妄解即所破之執。上有無也。所執雖多不出於二。一常見滯有。二斷見滯無。且凡夫人。未達緣生本空。見有諸法計常住相。故佛教以真諦不有治之。故曰不如有見常見之有也。又小乘及外道。未能即事契真。多尚虗無寂默厭患身智。故佛教以俗諦不無治之。故曰不如邪見斷見之無耳。是知佛教真諦說不有。俗諦談不無。為破斷常二執。以佛正見不似斷常二執故。曰不如等。故今先為出其教意。<a id='cb_note_anchor7' class='noteAnchor add' href='#cb_note_7'>[A7]</a>但為直非二見耳。</p>
</div><p class="" style="margin-left:1em"><span class='lineInfo' line='0145b18'></span>△二立縱奪以會前。</p>
<div class="div-orig"><p class=""><span class='lineInfo' line='0145b19'></span>若以有為有。則以無為無。</p>
</div><div class="div-commentary"><p class="" style="margin-left:1em"><span class='lineInfo' line='0145b20'></span>此縱前也。為是也。前釋中若以緣會是有。亦以性空是無。成有無二見。乃違佛教也。</p>
</div><div class="div-orig"><p class=""><span class='lineInfo' line='0145b22'></span>有既不有。則無無也。</p>
</div><div class="div-commentary"><p class="" style="margin-left:1em"><span class='lineInfo' line='0145b23'></span>此奪上縱意會釋前義也。既<a id='cb_note_anchor8' class='noteAnchor add' href='#cb_note_8'>[A8]</a>已也。前釋中<a id='cb_note_anchor9' class='noteAnchor add' href='#cb_note_9'>[A9]</a>已明緣會之有。即性空故不有。則知性空之無。即緣會故不無。則二名一義。方符佛教二諦不有不無之門。重言無者不無也。此約能示二諦有無相即。故不有不無是一義也。下文方會歸所示一實之義為一義。仁王云。於諦常自二。於解常自一。</p>
</div><p class="" style="margin-left:1em"><span class='lineInfo' line='0145c04'></span>△二會一義二。初會二諦顯一義中二。一正顯遮照。</p>
<div class="div-orig"><p class=""><span class='lineInfo' line='0145c06'></span>夫不存無以觀法者。可謂識法實相矣。</p>
</div><div class="div-commentary"><p class="" style="margin-left:1em"><span class='lineInfo' line='0145c07'></span>上約二諦以不有不無為門。猶未顯門中實示何義。今此會前真俗同歸。顯中道第一義諦。即前緣會性空不二。則法性實相理顯。夫諦境不過以四句論之。一真故不有。離增益謗。二俗故不無。離損減謗。三雙照故亦有亦無。離戲論謗。四雙遮故非有非無。離相違謗。一二兩句<a id='cb_note_anchor10' class='noteAnchor add' href='#cb_note_10'>[A10]</a>已如前文。今但會前明後二句。雙遮雙照同時之義。以顯中道耳。言不存者無所住著也。文中無字與下段有字。影略互取。由前不有不無故。不住著於有無。故云不存有無。即雙遮也。以觀法者雙照有無法也。可謂下釋成也。既用即遮之照故。當正遮之時。而能了別中道實相法也。</p>
</div><div class="div-orig"><p class=""><span class='lineInfo' line='0145c19'></span>是謂雖觀有。而無所取相。</p>
</div><div class="div-commentary"><p class="" style="margin-left:1em"><span class='lineInfo' line='0145c20'></span>此文下亦合云者可謂契法實相矣。今影略也。是謂者承上之詞。雖觀有無雙照也。而無所取相雙遮也。但反上文。令遮照互具。中道實相顯於此矣。故知緣會性空義一。顯法性實相也。</p>
</div><p class="" style="margin-left:1em"><span class='lineInfo' line='0145c23'></span>△二述成遮照。</p>
<div class="div-orig"><p class=""><span class='lineInfo' line='0145c24'></span>然則法相為無相之相。</p>
</div><div class="div-commentary"><p class="" style="margin-left:1em"><span class='lineInfo' line='0146a01'></span>前則境觀合辨。今則各別述成。先約境述成。言法相者。通牒三諦境為是也。無相者雙遮真俗相也。之相者雙照真俗相也。此則於境乃遮照同時。成第一義諦。</p>
</div><div class="div-orig"><p class=""><span class='lineInfo' line='0146a05'></span>聖人之心。為住無所住矣。</p>
</div><div class="div-commentary"><p class="" style="margin-left:1em"><span class='lineInfo' line='0146a06'></span>次約觀述成也。言聖人之心通標一心三觀。得此觀者即聖人矣。為亦是也。住者雙照也。無所住者雙遮也。無真俗可住故。此乃心觀照遮同時成中道觀。此中道境觀。即上強名之為實相法性也。是知諦非觀而不顯融通。觀非諦而不能迭耀。雖正辨融通之境。須約融通之心。次漚和般若由此而生。</p>
</div><p class="" style="margin-left:1em"><span class='lineInfo' line='0146a12'></span>△二會三乘顯一乘三。初總標人法。</p>
<div class="div-orig"><p class=""><span class='lineInfo' line='0146a13'></span>三法等觀性空。而得道也。</p>
</div><div class="div-commentary"><p class="" style="margin-left:1em"><span class='lineInfo' line='0146a14'></span>三乘者菩薩緣覺聲聞也。此三機不等。分教定有。實教定無。等謂齊也。觀者鑒照也。性空者指前即俗之真理也。得道者證中道理也。然權教三人在本乘。但見真俗迢然。理事抗立。教理既權。人亦有異。既為大乘之始。始必有終。故三乘入實。則必觀真俗互融一理無差。故說究竟涅槃常寂滅相。唯一乘法無二無三。今言等觀性空者。此明三乘人同觀即俗之真。故曰等觀性空。證真俗不二中道第一義諦理。故曰而得道也。清涼疏云。始教乃真俗二諦迢然不同。終教則第一義諦該通真俗等。良以權教三乘之人。若信解一義之教。則同用一心三觀。照一境三諦。入實則無異。故曰等觀。約本是稟權而來。猶帶三乘之稱。故賢首云。或攝界外機。令得<a id="note_anchor_0146001" class="noteAnchor" href="#n0146001">[1]</a>出出世益者。先以三乘令得益。後乃方便得一乘者。屬同教攝。亦名迴三人入一。此如法華說。由此證知正顯會權入實之義。故說三乘等觀也。若約直進之機。便觀三諦融通。不必須稟前教。今為特顯權須入實。實外無權。故舉三乘而說等觀也。下涅槃論多引法華。破三歸一。定知其旨如此。無性闡提。尚許同歸一性。況三乘聖賢耶。</p>
</div><p class="" style="margin-left:1em"><span class='lineInfo' line='0146b09'></span>△二釋成所觀二。初正釋。</p>
<div class="div-orig"><p class=""><span class='lineInfo' line='0146b11'></span>性空者。謂諸法實相也。</p>
</div><div class="div-commentary"><p class="" style="margin-left:1em"><span class='lineInfo' line='0146b12'></span>先牒上也。真不異俗。故云諸法也。即俗之真是第一義諦。故云實相。法華亦云。諸法寂滅相不可以言宣。</p>
</div><p class="" style="margin-left:1em"><span class='lineInfo' line='0146b14'></span>△二辨邪正。</p>
<div class="div-orig"><p class=""><span class='lineInfo' line='0146b15'></span>見法實相。故云正觀。若其異者。便為邪觀。</p>
</div><div class="div-commentary"><p class="" style="margin-left:1em"><span class='lineInfo' line='0146b16'></span>此約當教辨邪正。若見真俗有異便為邪觀。淨名云。如自觀身實相觀佛亦然。乃至云同真際等法性乃名正觀。以他觀者非見佛也。今小改其文。正用彼義。</p>
</div><p class="" style="margin-left:1em"><span class='lineInfo' line='0146b19'></span>△三重通妨難二。一牒難縱破。</p>
<div class="div-orig"><p class=""><span class='lineInfo' line='0146b20'></span>設二乘不見此理。則顛倒也。</p>
</div><div class="div-commentary"><p class="" style="margin-left:1em"><span class='lineInfo' line='0146b21'></span>妨云。若據三乘在權。大小殊隔。何謂於今等觀第一義諦之理耶。此將在權望入實為難也。故今先且縱破。設若二乘到實。不見三諦融通之理。則與在權滯寂無異。故云顛倒也。</p>
</div><p class="" style="margin-left:1em"><span class='lineInfo' line='0146b24'></span>△二權實對辨。</p>
<div class="div-orig"><p class=""><span class='lineInfo' line='0146c01'></span>是以三乘觀法無異。但心有大小為差耳。</p>
</div><div class="div-commentary"><p class="" style="margin-left:1em"><span class='lineInfo' line='0146c02'></span>三乘入實同觀三諦融通之法無異。但約在權心慕大小。故分差別也。法華云。若我等有樂大之心。佛則為我說大乘法等。下論曰般若虗玄者。蓋三乘之宗極也。誠真一之無差。既曰真一無差。豈詮大小之心。今言但心有大小者。此乃實教引進三乘。呵彼昔日自抑<a id='cb_note_anchor11' class='noteAnchor add' href='#cb_note_11'>[A11]</a>己靈強分大小耳。正如法華淨名所破也。昔人所解。皆云三乘等觀性空各得道果。又以悲智具不具說等觀之人大小心殊。遣文麤通。於宗甚失。遂令教理多合權宗。則五名一義之宗何在。古者云。以深為淺有謗法之𠎝。得不慎乎。</p>
</div><p class="" style="margin-left:1em"><span class='lineInfo' line='0146c12'></span>△二約智雙融權實顯一義三。一牒問略釋。</p>
<div class="div-orig"><p class=""><span class='lineInfo' line='0146c13'></span>漚和般若者。大慧之稱也。</p>
</div><div class="div-commentary"><p class="" style="margin-left:1em"><span class='lineInfo' line='0146c14'></span>先假外問云。若云一義為宗本者。則境智皆一。何以智有漚和般若權實之二耶。故今牒釋之也。言漚和是梵音。准康師云。此翻方便。即權慧也。般若亦梵音。正翻曰智。或約因翻慧。以揀擇為義。約果翻智。以決斷為義。今取因果合之。即因果人通具之實智也。或般若通翻智慧。以智實慧權分之。今亦不取。<a id='cb_note_anchor12' class='noteAnchor add' href='#cb_note_12'>[A12]</a>已有漚和目權慧故。下云權慧具矣。又此二智。亦名根本後得如理如量。或真或俗。皆權實之異名。餘至本論釋題中辨。次釋云。大慧之稱者權實互具。悲智兩全。雙觀理事。方曰大慧。大慧一義。具漚和般若。即中道觀。良以權實不二。故稱大慧。實則窮理。權則達事。所照既事理渾融。能照亦權實相即。故亦不過顯前之一義耳。又本無實相法性理上。起權實照用。實則還照於理。權則達緣會事。權實不二。乃契中道一義。故知不離前五名一義。今約智開為別義。立下第三般若無知論之宗本也。</p>
</div><p class="" style="margin-left:1em"><span class='lineInfo' line='0147a06'></span>△二返覆廣釋有三。一明互具釋大慧。</p>
<div class="div-orig"><p class=""><span class='lineInfo' line='0147a07'></span>諸法實相。謂之般若。能不形證。漚和功也。</p>
</div><div class="div-commentary"><p class="" style="margin-left:1em"><span class='lineInfo' line='0147a08'></span>此下約所辨能。先明般若中具漚和。即俗照真。般若實智也。故云謂之般若。形者現也。此智慧中具方便之功。不棄接化之心。故不現證於理。淨名云。無方便慧縛。有方便慧解。</p>
</div><div class="div-orig"><p class=""><span class='lineInfo' line='0147a12'></span>適化眾生。謂之漚和。不染塵累。般若力也。</p>
</div><div class="div-commentary"><p class="" style="margin-left:1em"><span class='lineInfo' line='0147a13'></span>次明漚和中具般若也。適者出也。塵以坌污為義。聖人出假導物即方便權用。故云謂之漚和。此漚和中具般若之力。常契真實。故不染能所感應之相。淨名云。無慧方便縛。有慧方便解。此上權實互資。悲智雙運。方曰大慧。即不二之稱。得之者三觀常融耳。</p>
</div><p class="" style="margin-left:1em"><span class='lineInfo' line='0147a18'></span>△二約二門別釋二名。</p>
<div class="div-orig"><p class=""><span class='lineInfo' line='0147a19'></span>然則般若之門觀空。漚和之門涉有。</p>
</div><div class="div-commentary"><p class="" style="margin-left:1em"><span class='lineInfo' line='0147a20'></span>承上文勢。故云然則。若約二智。為門不同。實智唯照理故觀性空。權智但入俗故曰涉有。而皆云門者。以開通為義。開則二門定異。通則二用相關。實由不二而二。故上辨其通。今明其開。故各曰門也。</p>
</div><p class="" style="margin-left:1em"><span class='lineInfo' line='0147a24'></span>△三返覆釋成一義。</p>
<div class="div-orig"><p class=""><span class='lineInfo' line='0147b01'></span>涉有未始迷虗。故常處有而不染。</p>
</div><div class="div-commentary"><p class="" style="margin-left:1em"><span class='lineInfo' line='0147b02'></span>先約權門釋一義。此句據義從便。合云不迷虗而涉有。今取文便也。又連上權門涉有也。今望下段且順義釋之。謂即實之權而權不異實。聖人得之。故能居處於有。而未甞有相可染。古所謂涉有而一道清淨也。</p>
</div><div class="div-orig"><p class=""><span class='lineInfo' line='0147b07'></span>不厭有而觀空。故觀空而不證。</p>
</div><div class="div-commentary"><p class="" style="margin-left:1em"><span class='lineInfo' line='0147b08'></span>次約實門釋一義。謂即權之實而實不異權。聖人得之。故雖深觀空理。未始棄有而證空。古所謂觀空而萬行沸騰。此上明觀智權實。二而不二。不二而二。成中道觀。還契本無實相法性之理。即光還自照也。故起信中。今依真如門修止。生滅門修觀。二門不二。止觀雙融。即此義也。</p>
</div><p class="" style="margin-left:1em"><span class='lineInfo' line='0147b13'></span>△三結成心觀。</p>
<div class="div-orig"><p class=""><span class='lineInfo' line='0147b14'></span>是謂一念之力權慧具矣。一念之力權慧具矣。</p>
</div><div class="div-commentary"><p class="" style="margin-left:1em"><span class='lineInfo' line='0147b15'></span>一念者實教行人一念觀心。權實互具。如車二輪。如鳥二翼。同一用而不可互闕。故今上下兩句結之。一念即般若權慧即漚和也。</p>
</div><div class="div-orig"><p class=""><span class='lineInfo' line='0147b18'></span>好思。歷然可解。</p>
</div><div class="div-commentary"><p class="" style="margin-left:1em"><span class='lineInfo' line='0147b19'></span>勸成心觀一義之旨。思之可解。由解發行則般若現前矣。</p>
</div><p class="" style="margin-left:1em"><span class='lineInfo' line='0147b20'></span>△三約證雙泯理事顯一義。前雖顯真俗理一。權實智融。但境智之迹未亡。能所之相尚在。今顯聖凡體一。境智皆如。一如無二如。方為至契也。是知前是解悟。今明證悟。於前五名中。即事契本無之理。至本無則事理雙絕。名義兩亡。乃曰證心源之究竟矣。一標華梵以牒問。</p>
<div class="div-orig"><p class=""><span class='lineInfo' line='0147c02'></span>泥洹盡諦者。</p>
</div><div class="div-commentary"><p class="" style="margin-left:1em"><span class='lineInfo' line='0147c03'></span>假牒外問也。妨云。若三諦融通。則理事無二。權實智一。則真俗渾融。何以教中皆令行人斷妄證真。棄事歸理。滅盡業果。方得泥洹耶。故今牒之。言泥洹是梵語。涅槃之音小轉。至本論會釋。盡諦是秦音。即下論主。翻為滅度之義。謂滅大患度四流故。則妄因妄果盡也。亦即第三滅諦。故法華云。滅盡諸苦名第三諦。若會前一義者。於一切緣會法。直顯本性虗無。因果相盡。境智雙亡。方契究竟一義。此為下第四涅槃無名論所宗矣。</p>
</div><p class="" style="margin-left:1em"><span class='lineInfo' line='0147c11'></span>△二就盡諦以釋成。</p>
<div class="div-orig"><p class=""><span class='lineInfo' line='0147c13'></span>直結盡而<a id='cb_note_anchor13' class='noteAnchor add' href='#cb_note_13'>[A13]</a>已。則生死永滅。故謂盡耳。</p>
</div><div class="div-commentary"><p class="" style="margin-left:1em"><span class='lineInfo' line='0147c14'></span>此先通明權實二教滅盡之義。直者<a id='cb_note_anchor14' class='noteAnchor add' href='#cb_note_14'>[A14]</a>但也。意云豈<a id='cb_note_anchor15' class='noteAnchor add' href='#cb_note_15'>[A15]</a>但也。結者繫縛義。即惑業也。生死即是苦也。三界輪轉不過此三。謂一切眾生本具真常妙性。由不如實知真如法一不覺心動。妄念紛然。強分能所。我法執生。名曰無明。既迷一實。故稱為惑。迷惑既甚。三業熾然。造善惡不動三因。名之為業。由此業故不能出於三界生死。縱脫分段。未免變易。皆因惑業招此繫縛。故指惑業名之為結。下論云結是重惑。是知通以惑業為結也。四諦之中即集諦因。生死是苦諦果。今言結盡永滅者。若三乘人始因師教聞熏。心所中慧。數於見修道中發根。後無漏智力斷三界煩惱。直至無學位中。惑業都盡。生死永滅。證無餘涅槃。方為究竟。故結盡永滅。乃曰泥洹盡諦。若實教行人。始因眾生本覺內熏。師教外熏。惑業心中。乃有始覺智興。具前一心三觀大慧之力。能鑒一境三諦。乃悟惑業生死皆緣會假有。惑業無性。名大菩提。生死性寂號大涅<a id='cb_note_anchor16' class='noteAnchor add' href='#cb_note_16'>[A16]</a>槃。此則於結乃斷而無斷。故云結盡。生死則滅而無滅。故云永滅。是知兩教通以盡惑業苦三。方名盡諦。故今文云。豈但結盡名盡。更須生死亦盡。故謂之泥洹盡諦耳。</p>
</div><p class="" style="margin-left:1em"><span class='lineInfo' line='0148a10'></span>△三顯一實異三乘。</p>
<div class="div-orig"><p class=""><span class='lineInfo' line='0148a11'></span>無復別有一盡處耳。</p>
</div><div class="div-commentary"><p class="" style="margin-left:1em"><span class='lineInfo' line='0148a12'></span>前雖明權實行人。皆以妄因苦果滅盡。以為泥洹。猶未辨權實斷證。何以為異耶。故今云無復別有妄苦可盡之處以為泥洹也。謂實教行人。但悟心性常寂。元無妄因苦果之相可得。以何為滅盡之處。斯則了妄名滅。實無可滅之相。既無妄可滅。亦無真可證。方為真滅。豈同三乘行人實斷實證。別有真如界。以為妄盡之處。故圓覺云。知妄即離不作方便。又云。知是空華即無輪轉。楞嚴亦云。殊不能知生滅去來本如來藏妙真如性。而於其中求其去來迷悟生死。了不可得。是則大乘教部究竟所說竝不過此。故今明之。立下第四論之宗本義。上釋宗本義竟。</p>
</div></div><p class='juan'>注肇論疏卷第一</p><div class="div-w"><p data-head-level="1" class="head">音切</p><div class="div-note"><span>泐<p class=""><span class='lineInfo' line='0148b04'></span><span class='doube-line-note'>(力得切)</span></p>
</span><span>璞<p class=""><span class='lineInfo' line='0148b04'></span><span class='doube-line-note'>(普角切)</span></p>
</span><span>繭<p class=""><span class='lineInfo' line='0148b04'></span><span class='doube-line-note'>(古典切)</span></p>
</span><span>甍<p class=""><span class='lineInfo' line='0148b04'></span><span class='doube-line-note'>(眉耕切)</span></p>
</span><span>憩<p class=""><span class='lineInfo' line='0148b04'></span><span class='doube-line-note'>(去例切)</span></p>
</span><span>机<p class=""><span class='lineInfo' line='0148b04'></span><span class='doube-line-note'>(飢雉切)</span></p>
</span><span>叡<p class=""><span class='lineInfo' line='0148b05'></span><span class='doube-line-note'>(以芮切)</span></p>
</span><span>繕<p class=""><span class='lineInfo' line='0148b05'></span><span class='doube-line-note'>(善音)</span></p>
</span><span>龜茲<p class=""><span class='lineInfo' line='0148b05'></span><span class='doube-line-note'>(上丘音下慈音)</span></p>
</span><span>琰<p class=""><span class='lineInfo' line='0148b05'></span><span class='doube-line-note'>(弋冉切)</span></p>
</span><span>覈<p class=""><span class='lineInfo' line='0148b05'></span><span class='doube-line-note'>(胡革切)</span></p>
</span><span>搜<p class=""><span class='lineInfo' line='0148b05'></span><span class='doube-line-note'>(所鳩切)</span></p>
</span><span>汰<p class=""><span class='lineInfo' line='0148b06'></span><span class='doube-line-note'>(他蓋切)</span></p>
</span><span>臧<p class=""><span class='lineInfo' line='0148b06'></span><span class='doube-line-note'>(則郎切)</span></p>
</span><span>𠘶<p class=""><span class='lineInfo' line='0148b06'></span><span class='doube-line-note'>(否音)</span></p>
</span><span>箘<p class=""><span class='lineInfo' line='0148b06'></span><span class='doube-line-note'>(奇隕切)</span></p>
</span><span>蚌<p class=""><span class='lineInfo' line='0148b06'></span><span class='doube-line-note'>(步項切)</span></p>
</span><span>畎<p class=""><span class='lineInfo' line='0148b06'></span><span class='doube-line-note'>(犬音)</span></p>
</span><span>廩<p class=""><span class='lineInfo' line='0148b06'></span><span class='doube-line-note'>(力荏切)</span></p>
</span><span>猥<p class=""><span class='lineInfo' line='0148b07'></span><span class='doube-line-note'>(於隗切)</span></p>
</span><span>讌<p class=""><span class='lineInfo' line='0148b07'></span><span class='doube-line-note'>(烏見切)</span></p>
</span><span>昉<p class=""><span class='lineInfo' line='0148b07'></span><span class='doube-line-note'>(甫往切)</span></p>
</span><span>蠱<p class=""><span class='lineInfo' line='0148b07'></span><span class='doube-line-note'>(公戶切)</span></p>
</span><span>繪<p class=""><span class='lineInfo' line='0148b07'></span><span class='doube-line-note'>(胡檜切)</span></p>
</span><span>邕<p class=""><span class='lineInfo' line='0148b07'></span><span class='doube-line-note'>(於龍切)</span></p>
</span><span>盱<p class=""><span class='lineInfo' line='0148b07'></span><span class='doube-line-note'>(以俱切)</span></p>
</span><span>鐫<p class=""><span class='lineInfo' line='0148b08'></span><span class='doube-line-note'>(子全切)</span></p>
</span><span>齏<p class=""><span class='lineInfo' line='0148b08'></span><span class='doube-line-note'>(祖稽切)</span></p>
</span><span>馭<p class=""><span class='lineInfo' line='0148b08'></span><span class='doube-line-note'>(魚據切)</span></p>
</span><span>牘<p class=""><span class='lineInfo' line='0148b08'></span><span class='doube-line-note'>(徒木切)</span></p>
</span><span>詰<p class=""><span class='lineInfo' line='0148b08'></span><span class='doube-line-note'>(溪吉切)</span></p>
</span><span>畔<p class=""><span class='lineInfo' line='0148b08'></span><span class='doube-line-note'>(蒲半切)</span></p>
</span><span>攷<p class=""><span class='lineInfo' line='0148b09'></span><span class='doube-line-note'>(考音)</span></p>
</span><span>森<p class=""><span class='lineInfo' line='0148b09'></span><span class='doube-line-note'>(所今切)</span></p>
</span><span>邃<p class=""><span class='lineInfo' line='0148b09'></span><span class='doube-line-note'>(雖遂切)</span></p>
</span><span>複<p class=""><span class='lineInfo' line='0148b09'></span><span class='doube-line-note'>(方復切)</span></p>
</span><span>迢<p class=""><span class='lineInfo' line='0148b09'></span><span class='doube-line-note'>(徒聊切)</span></p>
</span><span>抗<p class=""><span class='lineInfo' line='0148b09'></span><span class='doube-line-note'>(可浪切)</span></p>
</span><span>𠎝<p class=""><span class='lineInfo' line='0148b09'></span><span class='doube-line-note'>(去乾切)</span></p>
</span><span>坌<p class=""><span class='lineInfo' line='0148b10'></span><span class='doube-line-note'>(蒲頓切)</span></p>
</span><span>沸<p class=""><span class='lineInfo' line='0148b10'></span><span class='doube-line-note'>(方味切)</span></p>
</span><span>泥洹<p class=""><span class='lineInfo' line='0148b10'></span><span class='doube-line-note'>(上奴雞切下胡端切)</span></p>
</span></div></div>
</div>
<div id='cbeta-copyright'><p>
【經文資訊】《卍新續藏》第 54 冊 No. 870 注肇論疏<br/>
【版本記錄】發行日期：2022-01，最後更新：2020-07-12<br/>
【編輯說明】本資料庫由中華電子佛典協會（CBETA）依《卍新續藏》所編輯<br/>
【原始資料】CBETA 人工輸入，CBETA 掃瞄辨識<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div><!-- end of cbeta-copyright -->

</body></html>