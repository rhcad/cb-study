<html>
<head>
<meta http-equiv="Content-Type" content="text/html; charset=utf-8" />
<title>金剛般若波羅蜜經論</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
No. 1511 [No. 1513; cf. Nos. 1512, 1514]<p class='juan'>金剛般若波羅蜜經論卷上</p><p class="byline"><span class='lineInfo' line='0781b05'></span>天親菩薩造</p>
<p class="byline"><span class='lineInfo' line='0781b06'></span>元魏天竺三藏菩提流支譯</p>
<div class="div-jing">
<div class="lg regular"><div class="lg-row"><div class='lg-cell'>法門句義及次第，　　世間不解離明慧，</div>
</div><div class="lg-row"><div class='lg-cell'>大智通達教我等，　　歸命無量功德身。</div>
</div><div class="lg-row"><div class='lg-cell'>應當敬彼如是尊，　　頭面禮足而頂戴，</div>
</div><div class="lg-row"><div class='lg-cell'>以能荷佛難勝事，　　攝受眾生利益故。</div>
</div></div><p class=""><span class='lineInfo' line='0781b11'></span>「如是我聞：一時婆伽婆在舍婆提城祇樹給孤獨園，與大比丘眾千二百五十人俱。爾時世尊！食時著衣持鉢，入舍婆提大城乞食。於其城中次第乞食已，還至本處飯食訖，收衣鉢洗足已，如常敷座結加趺坐，端身而住正念不動。</p>
<p class=""><span class='lineInfo' line='0781b17'></span>「爾時諸比丘來詣佛所。到已，頂禮佛足，右繞三匝，退坐一面。</p>
<p class=""><span class='lineInfo' line='0781b19'></span>「爾時慧命須菩提在大眾中，即從坐起，偏袒右肩右膝著地，向佛合掌恭敬而立，白佛言：『希有世尊！如來、應供、正遍知善護念諸菩薩，善付囑諸菩薩。』」</p>
<p class=""><span class='lineInfo' line='0781b23'></span>論曰：善護念者，依根熟菩薩說。善付囑者，依根未熟菩薩說。云何善護念諸菩薩？云何善付囑諸菩薩？偈言：</p>
<div class="lg regular"><div class="lg-row"><div class='lg-cell'>巧護義應知，　　加彼身同行，</div>
</div><div class="lg-row"><div class='lg-cell'>不退得未得，　　是名善付囑。</div>
</div></div><p class=""><span class='lineInfo' line='0781b28'></span>云何加彼身同行？謂於菩薩身中與智慧力，令成就佛法故。又彼菩薩攝取眾生，與教化力，是名善護念應知。云何不退得未得？謂於得未得功德中懼其退失付授智者。又得不退者，不捨大乘故；未得不退者，於大乘中欲令勝進故，是名善付囑應知。</p>
<p class=""><span class='lineInfo' line='0781c05'></span>經曰：「『世尊！云何菩薩大乘中發阿耨多羅三藐三菩提心，應云何住？云何修行？云何降伏其心？』</p>
<p class=""><span class='lineInfo' line='0781c08'></span>「爾時佛告須菩提：『善哉，善哉！須菩提！如汝所說，如來善護念諸菩薩，善付囑諸菩薩。汝今諦聽，當為汝說。如菩薩大乘中發阿耨多羅三藐三菩提心，應如是住、如是修行、如是降伏其心。』須菩提白佛言：『世尊！如是，願樂欲聞。』佛告須菩提：『諸菩薩生如是心：所有一切眾生眾生所攝，若卵生、若胎生、若濕生、若化生，若有色、若無色、若有想、若無想、若非有想非無想，所有眾生界眾生所攝，我皆令入無餘涅槃而滅度之。如是滅度無量無邊眾生，實無眾生得滅度者。何以故？須菩提！若菩薩有眾生相，即非菩薩。何以故非？須菩提！若菩薩起眾生相、人相、壽者相，則不名菩薩。』」</p>
<p class=""><span class='lineInfo' line='0781c21'></span>論曰：云何菩薩大乘中住？問答示現此義。偈言：</p>
<div class="lg regular"><div class="lg-row"><div class='lg-cell'>廣大第一常，　　其心不顛倒，</div>
</div><div class="lg-row"><div class='lg-cell'>利益深心住，　　此乘功德滿。</div>
</div></div><p class=""><span class='lineInfo' line='0781c25'></span>此偈說何等義？若菩薩有四種深利益菩提心，此是菩薩大乘住處。何以故？此深心功德滿足，是故四種深利益攝取心生，能住大乘中。何等為四種心？一、廣；二、第一；三、常；四、不顛倒。</p>
<p class=""><span class='lineInfo' line='0781c29'></span>云何廣心利益？如經「諸菩薩生如是心，所有一切眾生眾生所攝，乃至所有眾生界眾生所攝」故。</p>
<p class=""><span class='lineInfo' line='0782a03'></span>云何第一心利益？如經「我皆令住無餘涅槃而滅度之」故。</p>
<p class=""><span class='lineInfo' line='0782a05'></span>云何常心利益？如經「如是滅度無量無邊眾生，實無眾生得滅度者。何以故？須菩提！若菩薩有眾生相即非菩薩」故。此義云何？菩薩取一切眾生猶如我身。以此義故，菩薩自身滅度，無異眾生得滅度者。若菩薩於眾生起眾生想，不生我想者，則不應得菩薩名。如是取眾生如我身，常不捨離，是名常心利益。</p>
<p class=""><span class='lineInfo' line='0782a12'></span>云何不顛倒心利益？如經「何以故非？須菩提！若菩薩起眾生相、人相、壽者相，則不名菩薩」故。此示現遠離依止身見眾生等相故。</p>
<p class=""><span class='lineInfo' line='0782a15'></span>論曰：自此以下，說菩薩如大乘中住修行。此事應知。</p>
<p class=""><span class='lineInfo' line='0782a17'></span>經曰：「『復次須菩提！菩薩不住於事行於布施，無所住行於布施：不住色布施，不住聲香味觸法布施。須菩提！菩薩應如是布施，不住於相想。何以故？若菩薩不住相布施，其福德聚不可思量。須菩提！於汝意云何？東方虛空可思量不？』須菩提言：『不也。世尊！』佛言：『如是。須菩提！南西北方四維上下虛空可思量不？』須菩提言：『不也。世尊！』佛言：『如是如是。須菩提！菩薩無住相布施，福德聚亦復如是不可思量。』</p>
<p class=""><span class='lineInfo' line='0782a27'></span>「佛復告須菩提：『菩薩但應如是行於布施。』」</p>
<p class=""><span class='lineInfo' line='0782a28'></span>論曰：偈言：</p>
<div class="lg regular"><div class="lg-row"><div class='lg-cell'>檀義攝於六，　　資生無畏法，</div>
</div><div class="lg-row"><div class='lg-cell'>此中一二三，　　名為修行住。</div>
</div></div><p class=""><span class='lineInfo' line='0782b02'></span>何故唯檀波羅蜜名說六波羅蜜？一切波羅蜜，檀波羅蜜相義示現故。一切波羅蜜檀相義者，謂資生、無畏、法檀波羅蜜應知。此義云何？資生者，即一檀波羅蜜體名故。無畏檀波羅蜜者，有二：謂尸波羅蜜、羼提波羅蜜，於已作未作惡不生怖畏故。法檀波羅蜜者，有三：謂毘梨耶波羅蜜等不疲惓、善知心、如實說法故。此即是菩薩摩訶薩修行住。如向說三種檀攝六波羅蜜，是名菩薩摩訶薩修行住。云何菩薩不住於事行於布施？如是等，偈言：</p>
<div class="lg regular"><div class="lg-row"><div class='lg-cell'>自身及報恩，　　果報斯不著，</div>
</div><div class="lg-row"><div class='lg-cell'>護存己不施，　　防求於異事。</div>
</div></div><p class=""><span class='lineInfo' line='0782b14'></span>不住於事者，謂不著自身。無所住者，謂不著報恩。報恩者，謂供養恭敬種種等門。如經「無所住」故。不住色等者，謂不著果報。何故如是不住行於布施？偈言「護存己不施，防求於異事」，若著自身，不行布施；為護此事，於身不著。若著報恩，果報捨佛菩提，為異義行於布施；為防是行，於事不著。</p>
<p class=""><span class='lineInfo' line='0782b21'></span>自此以下說云何菩薩降伏其心。此事應知。云何降伏心名之降伏？偈言：</p>
<div class="lg regular"><div class="lg-row"><div class='lg-cell'>調伏彼事中，　　遠離取相心，</div>
</div><div class="lg-row"><div class='lg-cell'>及斷種種疑，　　亦防生成心。</div>
</div></div><p class=""><span class='lineInfo' line='0782b25'></span>此文說何義？所謂不見施物、受者及施者。偈言：調伏彼事中，遠離取相心故。如經「須菩提！菩薩應如是布施，不住於相想」故。</p>
<p class=""><span class='lineInfo' line='0782b28'></span>次說布施利益。何以故？此中有疑：若離施等相想，云何能成施福？彼人如是布施，其福轉多故。</p>
<p class=""><span class='lineInfo' line='0782c02'></span>次說布施利益。如經「何以故？若菩薩不住相布施，其福德聚不可思量。須菩提！於意云何？東方虛空可思量不？須菩提言：『不也。世尊！』」如是等。何故說修行後，次顯布施利益？以得降伏心故，是以次說布施利益。此義云何？不住相想行於布施，成就義故。</p>
<p class=""><span class='lineInfo' line='0782c08'></span>自此以下，一切修多羅示現斷生疑心。云何生疑？若不住於法行於布施，云何為佛菩提行於布施？斷彼疑心。</p>
<p class=""><span class='lineInfo' line='0782c11'></span>經曰：「『須菩提！於意云何？可以相成就見如來不？』須菩提言：『不也。世尊！不可以相成就得見如來。何以故？如來所說相即非相。』</p>
<p class=""><span class='lineInfo' line='0782c14'></span>「佛告須菩提：『凡所有相皆是妄語。若見諸相非相，則非妄語。如是諸相非相，則見如來。』」</p>
<p class=""><span class='lineInfo' line='0782c16'></span>論曰：偈言：</p>
<div class="lg regular"><div class="lg-row"><div class='lg-cell'>分別有為體，　　防彼成就得，</div>
</div><div class="lg-row"><div class='lg-cell'>三相異體故，　　離彼是如來。</div>
</div></div><p class=""><span class='lineInfo' line='0782c19'></span>此義云何？若分別有為體是如來，以有為相為第一，以相成就見如來。為防彼相成就得如來身，如經「不可以相成就得見如來」故。何以故？如來名無為法身故。如經「何以故？如來所說相即非相」。偈言「三相異體故，離彼是如來」，彼相成就即非相成就。何以故？三相異如來體故。如經「佛告須菩提：『凡所有相皆是妄語。若見諸相非相，則非妄語。如是諸相非相，則見如來』」，此句顯有為虛妄故。偈言「離彼是如來」，示現彼處三相無故，相非相相對故，彼處生住滅異體不可得故，此句明如來體非有為故。菩薩如是知如來為佛菩提行於布施，彼菩薩不住於法行於布施，成如是斷疑故。</p>
<p class=""><span class='lineInfo' line='0783a04'></span>自此以下，尊者須菩提生疑致問。</p>
<p class=""><span class='lineInfo' line='0783a05'></span>經曰：「須菩提白佛言：『世尊！頗有眾生於未來世末世，得聞如是修多羅章句生實相不？』佛告須菩提：『莫作是說：「頗有眾生於未來世末世，得聞如是修多羅章句生實相不？」』佛復告須菩提：『有未來世末世，有菩薩摩訶薩，法欲滅時，有持戒修福德智慧者，於此修多羅章句能生信心，以此為實。』</p>
<p class=""><span class='lineInfo' line='0783a12'></span>「佛復告須菩提：『當知彼菩薩摩訶薩，非於一佛二佛三四五佛所修行供養，非於一佛二佛三四五佛所而種善根。』</p>
<p class=""><span class='lineInfo' line='0783a15'></span>「佛復告須菩提：『已於無量百千萬諸佛所修行供養，無量百千萬諸佛所種諸善根，聞是修多羅乃至一念能生淨信，須菩提！如來悉知是諸眾生、如來悉見是諸眾生。須菩提！是諸菩薩生如是無量福德聚，取如是無量福德。何以故？須菩提！是諸菩薩無復我相、眾生相、人相、壽者相。須菩提！是諸菩薩無法相亦非無法相，無相亦非無相。何以故？須菩提！是諸菩薩若取法相，則為著我、人、眾生、壽者。須菩提！若是菩薩有法相，即著我相、人相、眾生相、壽者相。何以故？須菩提！不應取法，非不取法。以是義故，如來常說筏喻法門，是法應捨，非捨法故。』」</p>
<p class=""><span class='lineInfo' line='0783a28'></span>論曰：此義云何？向依波羅蜜說不住行於布施，說因深義。向依如來非有為體，說果深義。若爾，未來惡世人不生信心，云何不空說？為斷彼疑，佛答此義。</p>
<p class=""><span class='lineInfo' line='0783b03'></span>如經「佛告須菩提：『莫作是說乃至非捨法故。』」此義云何？偈言：</p>
<div class="lg regular"><div class="lg-row"><div class='lg-cell'>說因果深義，　　於彼惡世時，</div>
</div><div class="lg-row"><div class='lg-cell'>不空以有實，　　菩薩三德備。</div>
</div></div><p class=""><span class='lineInfo' line='0783b07'></span>此義云何？彼惡世時，菩薩具足持戒功德智慧故，能生信心。以此義故，名不空說。又偈言：</p>
<div class="lg regular"><div class="lg-row"><div class='lg-cell'>修戒於過去，　　及種諸善根，</div>
</div><div class="lg-row"><div class='lg-cell'>戒具於諸佛，　　亦說功德滿。</div>
</div></div><p class=""><span class='lineInfo' line='0783b11'></span>如經「佛復告須菩提：『當知彼菩薩摩訶薩，非於一佛二佛三四五佛所修行供養，非於一佛二佛三四五佛所而種善根。』</p>
<p class=""><span class='lineInfo' line='0783b14'></span>「佛告須菩提：『已於無量百千萬諸佛所修行供養，無量百千萬諸佛所種諸善根』」故。此經文明於過去諸佛具足持戒供養彼佛，亦種諸善根。如是次第，彼持戒具足、功德具足故。又偈言：</p>
<div class="lg regular"><div class="lg-row"><div class='lg-cell'>彼壽者及法，　　遠離於取相，</div>
</div><div class="lg-row"><div class='lg-cell'>亦說知彼相，　　依八八義別。</div>
</div></div><p class=""><span class='lineInfo' line='0783b21'></span>此義云何？復說般若義不斷故。說何等義？明彼菩薩離於壽者相、離於法相故，以對彼相故說此義。偈言「依八八義別」故，此復云何？依四種壽者相，有四種義故；依四種法相，有四種義故。是故依八相，有八種義差別故。此義復云何？偈言：</p>
<div class="lg regular"><div class="lg-row"><div class='lg-cell'>差別相續體，　　不斷至命住，</div>
</div><div class="lg-row"><div class='lg-cell'>復趣於異道，　　是我相四種。</div>
</div></div><p class=""><span class='lineInfo' line='0783b29'></span>此義云何？明壽者相義故。何者是四種？一者我相；二者眾生相；三者命相；四者壽者相。我相者，見五陰差別，一一陰是我。如是妄取，是名我相。眾生相者，見身相續不斷，是名眾生相。命相者，一報命根不斷住故，是名命相。壽者相者，命根斷滅復生六道，是名壽者相。如經「何以故？須菩提！是諸菩薩無復我相、眾生相、人相、壽者相故」。云何及法？偈言：</p>
<div class="lg regular"><div class="lg-row"><div class='lg-cell'>一切空無物，　　實有不可說，</div>
</div><div class="lg-row"><div class='lg-cell'>依言辭而說，　　是法相四種。</div>
</div></div><p class=""><span class='lineInfo' line='0783c10'></span>何者是四種？一者法相；二者非法相；三者相；四者非相。此義云何？有可取、能取一切法無故，言無法相。以無物故，彼法無我，空實有故。言亦非無法相，彼空無物，而此不可說有無，故言無相，依言辭而說故。言亦非無相。何以故？以於無言處依言相說。是故依八種差別義，離八種相，所謂離人相、離法相，是故說有智慧。</p>
<p class=""><span class='lineInfo' line='0783c18'></span>如經「須菩提！是諸菩薩無法相，亦非無法相。無相亦非無相」故，有智慧便足。何故復說持戒功德？為示現生實相差別義故。云何示現？偈言：</p>
<div class="lg regular"><div class="lg-row"><div class='lg-cell'>彼人依信心，　　恭敬生實相，</div>
</div><div class="lg-row"><div class='lg-cell'>聞聲不正取，　　正說如是取。</div>
</div></div><p class=""><span class='lineInfo' line='0783c24'></span>此義云何？彼人有持戒功德，依信心恭敬能生實相。是以說彼義故，次言「聞說如是修多羅章句乃至一念生淨信者」，是故不但說般若。又有智慧者，不如聲取義，隨順第一義智，正說如是取能生實相。是以說此義故，次言「須菩提！不應取法，非不取法」。不應取法者，不應如聲取法。非不取法者，隨順第一義智正說如是取。彼菩薩聞說如是修多羅章句，生實相故。又經復言「須菩提！如來悉知是諸眾生、如來悉見是諸眾生」如是等，此明何義？偈言：</p>
<div class="lg regular"><div class="lg-row"><div class='lg-cell'>佛非見果知，　　願智力現見，</div>
</div><div class="lg-row"><div class='lg-cell'>求供養恭敬，　　彼人不能說。</div>
</div></div><p class=""><span class='lineInfo' line='0784a08'></span>此義云何？彼持戒等人，諸佛如來非見果比知。云何知？偈言「願智力現見」故。如來悉知是諸眾生便足，何故復說「如來悉見是諸眾生」？若不說「如來悉見是諸眾生」，或謂如來以比智知；恐生如是心故。若爾，但言「如來悉見是諸眾生」便足，何故復說「如來悉知是諸眾生」？若不說「如來悉知是諸眾生」，或謂如來以肉眼等見；為防是故。何故如是說？以有二語故。又何故如來如是說？偈言「求供養恭敬，彼人不能說」故。此義云何？若有人欲得供養恭敬，自歎有持戒等功德，彼人則不能說，是人自知故。諸佛如來善知彼何等人、有何等行，是故彼人不能自說。</p>
<p class=""><span class='lineInfo' line='0784a21'></span>又「是諸菩薩生如是無量福德聚，取如是無量福德」者，此義云何？生者，能生因故。取者，熏修自體果義故。又「何以故？須菩提！是諸菩薩若取法相，則為著我、人、眾生、壽者」，此義云何？但有無明使無現行麁煩惱，示無我見故。又經言「以是義故，如來常說栰喻法門，是法應捨，非捨法者」，有何次第？偈言：</p>
<div class="lg regular"><div class="lg-row"><div class='lg-cell'>彼不住隨順，　　於法中證智，</div>
</div><div class="lg-row"><div class='lg-cell'>如人捨船栰，　　法中義亦然。</div>
</div></div><p class=""><span class='lineInfo' line='0784b01'></span>此義云何？示修多羅等法中證智不住故，以得證智捨法故，如到彼岸捨栰故。隨順者，隨順彼證智法。彼法應取，如人未到彼岸取栰故。</p>
<p class=""><span class='lineInfo' line='0784b05'></span>自此以下說何等義？為遮異疑故。云何異疑？向說不可以相成就得見如來。何以故？如來非有為相得名故。若如是，云何釋迦牟尼佛得阿耨多羅三藐三菩提，說名為佛？云何說法？是名異疑，為斷此疑。云何斷疑？</p>
<p class=""><span class='lineInfo' line='0784b10'></span>經曰：「復次佛告慧命須菩提：『須菩提！於意云何？如來得阿耨多羅三藐三菩提耶？如來有所說法耶？』須菩提言：『如我解佛所說義，無有定法如來得阿耨多羅三藐三菩提，亦無有定法如來可說。何以故？如來所說法，皆不可取、不可說，非法非非法。何以故？一切聖人皆以無為法得名。』」</p>
<p class=""><span class='lineInfo' line='0784b17'></span>論曰：以是義故，釋迦牟尼佛非佛，亦非說法。此義云何？偈言：</p>
<div class="lg regular"><div class="lg-row"><div class='lg-cell'>應化非真佛，　　亦非說法者，</div>
</div><div class="lg-row"><div class='lg-cell'>說法不二取，　　無說離言相。</div>
</div></div><p class=""><span class='lineInfo' line='0784b21'></span>此義云何？佛有三種：一者法身佛；二者報佛；三者化佛。又釋迦牟尼名為佛者，此是化佛，此佛不證阿耨多羅三藐三菩提，亦不說法。如經「無有定法如來得阿耨多羅三藐三菩提，亦無有定法如來可說」，若爾，何故經言「何以故？如來所說法，皆不可取、不可說」如是等？有人謗言：如來一向不說法。為遮此故，偈言「應化非真佛，亦非說法者」故。「說法不二取，無說離言相」者，聽者不取法、不取非法故。說者亦不二說，法非法故。何以故？彼法非法非非法，依何義說？依真如義說。非法者，一切法無體相故。非非法者，彼真如無我相實有故。何故唯言說、不言證？有言說者即成證義故；若不證者，則不能說。如經「何以故？一切聖人皆以無為法得名」。此句明何義？彼法是說因故。何以故？一切聖人依真如法清淨得名，以無為法得名故。以此義故，彼聖人說彼無為法。復以何義？如彼聖人所證法，不可如是說，何況如是取！何以故？彼法遠離言語相，非可說事故。何故不但言佛，乃說一切聖人？以一切聖人依真如清淨得名故，如是具足清淨，如分清淨故。</p>
<p class=""><span class='lineInfo' line='0784c14'></span>經曰：「『須菩提！於意云何？若滿三千大千世界七寶以用布施。須菩提！於意云何？是善男子善女人所得福德寧為多不？』須菩提言：『甚多。婆伽婆！甚多。修伽陀！彼善男子善女人得福甚多。何以故？世尊！是福德聚即非福德聚，是故如來說福德聚福德聚。』</p>
<p class=""><span class='lineInfo' line='0784c20'></span>「佛言：『須菩提！若善男子善女人，以滿三千大千世界七寶持用布施。若復於此經中受持乃至四句偈等為他人說，其福勝彼無量不可數。何以故？須菩提！一切諸佛阿耨多羅三藐三菩提法皆從此經出，一切諸佛如來皆從此經生。須菩提！所謂佛法，佛法者即非佛法，是名佛法。』」</p>
<p class=""><span class='lineInfo' line='0784c27'></span>論曰：此說勝福德譬喻挍量。示現何義？法雖不可取、不可說，而不空故。偈言：</p>
<div class="lg regular"><div class="lg-row"><div class='lg-cell'>受持法及說，　　不空於福德；</div>
</div><div class="lg-row"><div class='lg-cell'>福不趣菩提，　　二能趣菩提。</div>
</div></div><p class=""><span class='lineInfo' line='0785a02'></span>何故說言「世尊！是福德聚即非福德聚」者？偈言「福不趣菩提，二能趣菩提」故。此義云何？彼福德不趣大菩提，二能趣大菩提故。何者為二？</p>
<p class=""><span class='lineInfo' line='0785a06'></span>一者受持；二者演說。如經「受持乃至四句偈等為他人說」故。何故名福德聚？聚義有二種：一者積聚義；二者進趣義。如人擔重說名為聚，如是彼福德聚，以有積聚義故，說名為聚。於菩提不能進趣故，名為非福德聚。此二能趣大菩提，是故於彼福德中此福為勝。云何此二能得大菩提？如經「何以故？須菩提！一切諸佛阿耨多羅三藐三菩提法皆從此經出，一切諸佛如來皆從此經生」故。云何說「一切諸佛菩提法皆從此經出」？云何說「一切諸佛如來皆從此經生」？偈言：</p>
<div class="lg regular"><div class="lg-row"><div class='lg-cell'>於實名了因，　　亦為餘生因；</div>
</div><div class="lg-row"><div class='lg-cell'>唯獨諸佛法，　　福成第一體。</div>
</div></div><p class=""><span class='lineInfo' line='0785a19'></span>此義云何？菩提者名為法身，彼體實無為。是故於彼法身，此二能作了因、不能作生因。餘者，受報相好莊嚴。佛化身相好，佛於此為生因，以能作菩提因，是故名因，顯彼福德中此福勝故。如經「何以故？須菩提！乃至皆從此經生」故。云何成此義？偈言「唯獨諸佛法，福成第一體」故。</p>
<p class=""><span class='lineInfo' line='0785a26'></span>「須菩提！所謂佛法，佛法者即非佛法」者，彼諸佛法，餘人不得，是故彼佛法名為佛法。是故言「唯獨諸佛法」。第一不共義，以能作第一法因，是故彼福德中此福為勝，如是成福德多故。</p>
<p class=""><span class='lineInfo' line='0785b02'></span>經曰：「『須菩提！於意云何？須陀洹能作是念：「我得須陀洹果不？」』須菩提言：『不也。世尊！何以故？實無有法名須陀洹。不入色聲香味觸法，是名須陀洹。』佛言：『須菩提！於意云何？斯陀含能作是念：「我得斯陀含果不？」』須菩提言：『不也。世尊！何以故？實無有法名斯陀含，是名斯陀含。』『須菩提！於意云何？阿那含能作是念：「我得阿那含果不？」』須菩提言：『不也。世尊！何以故？實無有法名阿那含，是名阿那含。』『須菩提！於意云何？阿羅漢能作是念：「我得阿羅漢不？」』須菩提言：『不也。世尊！何以故？實無有法名阿羅漢。世尊！若阿羅漢作是念：「我得阿羅漢。」即為著我、人、眾生、壽者。世尊！佛說我得無諍三昧最為第一，世尊說我是離欲阿羅漢。世尊！我不作是念：「我是離欲阿羅漢。」世尊！我若作是念：「我得阿羅漢。」世尊則不說我無諍行第一。以須菩提實無所行，而名須菩提無諍無諍行。』」</p>
<p class=""><span class='lineInfo' line='0785b19'></span>論曰：向說聖人無為法得名。以是義故，彼法不可取、不可說。若須陀洹等聖人取自果，云何言彼法不可取？既如證如說，云何成不可說？自下經文為斷此疑，成彼法不可取、不可說故。偈言：</p>
<div class="lg regular"><div class="lg-row"><div class='lg-cell'>不可取及說，　　自果不取故；</div>
</div><div class="lg-row"><div class='lg-cell'>依彼善吉者，　　說離二種障。</div>
</div></div><p class=""><span class='lineInfo' line='0785b26'></span>此義云何？以聖人無為法得名，是故不取一法。不取者，不取六塵境界。以是義故，名不取。逆流者，如經「不入色聲香味觸法，是名須陀洹」故；乃至阿羅漢不取一法，以是義故，名為羅漢。然聖人非不取無為法，以取自果故。若聖人起如是心：「我能得果。」即為著我等者，此義云何？以有使煩惱、非行煩惱。何以故？彼於證時離取我等煩惱，是故無如是心：「我能得果。」何故尊者須菩提，自歎身得受記，以自身證果？為於彼義中生信心故。何故唯說無諍行？為明勝功德故、為生深信故。何故言「以須菩提實無所行，而名須菩提無諍無諍行」者？偈言「依彼善吉者，說離二種障」故。二種障者：一者煩惱障；二者三昧障。離彼二障，故言無所行。以是義故，說名二種諍。離彼二種障故，名為無諍無諍行。</p>
<p class=""><span class='lineInfo' line='0785c13'></span>經曰：「佛告須菩提：『於意云何？如來昔在然燈佛所，得阿耨多羅三藐三菩提法不？』須菩提言：『不也。世尊！如來在然燈佛所，於法實無所得阿耨多羅三藐三菩提。』」</p>
<p class=""><span class='lineInfo' line='0785c17'></span>論曰：復有疑：釋迦如來昔在然燈佛所受法，彼佛為此佛說法。若如是，云何彼法不可說、不可取？為斷此疑，說彼佛所無法可取。如經「不也。世尊！如來在然燈佛所，於法實無所得阿耨多羅三藐三菩提」故。何故如是說？偈言：</p>
<div class="lg regular"><div class="lg-row"><div class='lg-cell'>佛於然燈語，　　不取理實智；</div>
</div><div class="lg-row"><div class='lg-cell'>以是真實義，　　成彼無取說。</div>
</div></div><p class=""><span class='lineInfo' line='0785c24'></span>此義云何？釋迦如來於然燈佛所，言語所說不取證法故。以是義故，顯彼證智不可說、不可取。偈言「以是真實義，成彼無取說」故。</p>
<p class=""><span class='lineInfo' line='0785c27'></span>又若聖人無為法得名，是法不可取、不可說；云何諸菩薩取莊嚴淨佛國土？云何受樂報，佛取自法王身？云何餘世間復取彼是法王身？自下經文為斷此疑。</p>
<p class=""><span class='lineInfo' line='0786a02'></span>經曰：「佛告須菩提：『若菩薩作是言：「我莊嚴佛國土。」彼菩薩不實語。何以故？須菩提！如來所說莊嚴佛土者，則非莊嚴，是名莊嚴佛土。是故須菩提！諸菩薩摩訶薩應如是生清淨心，而無所住。不住色生心，不住聲香味觸法生心，應無所住而生其心。』</p>
<p class=""><span class='lineInfo' line='0786a08'></span>「『須菩提！譬如有人身如須彌山王。須菩提！於意云何？是身為大不。』須菩提言：『甚大。世尊！何以故？佛說非身，是名大身。彼身非身，是名大身。』」</p>
<p class=""><span class='lineInfo' line='0786a12'></span>論曰：此義如是應知。云何知？偈言：</p>
<div class="lg regular"><div class="lg-row"><div class='lg-cell'>智習唯識通，　　如是取淨土，</div>
</div><div class="lg-row"><div class='lg-cell'>非形第一體，　　非嚴莊嚴意。</div>
</div></div><p class=""><span class='lineInfo' line='0786a15'></span>此義云何？諸佛無有莊嚴國土事。唯諸佛如來真實智慧習識通達，是故彼土不可取。若人取彼國土形相，作是言：「我成就清淨佛土。」彼不實說。</p>
<p class=""><span class='lineInfo' line='0786a19'></span>如經「何以故？須菩提！如來所說莊嚴佛土者，則非莊嚴，是名莊嚴佛土」故。何故如是說？偈言「非形第一體，非嚴莊嚴意」故。莊嚴有二種：一者形相、二者第一義相，是故說非嚴莊嚴。又非莊嚴佛土者，無有形相，故非莊嚴。如是無莊嚴即是第一莊嚴。何以故？以一切功德成就莊嚴故。若人分別佛國土，是有為形相，而言：「我成就清淨佛國土。」彼菩薩住於色等境界中生如是心，為遮此故，如經「是故須菩提！諸菩薩摩訶薩，應如是生清淨心而無所住。不住色生心，不住聲香味觸法生心，應無所住而生其心」故。前言：「云何受樂報，佛取自法王身？云何餘世間復取彼是法王身？」為除此疑，說受樂報佛體同彼須彌山王，鏡像義故。此義云何？偈言：</p>
<div class="lg regular"><div class="lg-row"><div class='lg-cell'>如山王無取，　　受報亦復然，</div>
</div><div class="lg-row"><div class='lg-cell'>遠離於諸漏，　　及有為法故。</div>
</div></div><p class=""><span class='lineInfo' line='0786b07'></span>此義云何？如須彌山王勢力高遠，故名為大，而不取彼山王體：「我是山王。」以無分別故。受樂報佛亦如是，以得無上法王體，故名為大，而不取彼法王體：「我是法王。」以無分別故。何故無分別？以無分別故。</p>
<p class=""><span class='lineInfo' line='0786b12'></span>如經「何以故？佛說非身，是名大身。彼身非身，是名大身」故。何故如是說？偈言「遠離於諸漏，及有為法故」。彼受樂報佛體離於諸漏，若如是即無有物，若如是即名有物，以唯有清淨身故，以遠離有為法故。以是義故，實有我體，以不依他緣住故。</p>
<p class='juan'>金剛般若波羅蜜經論卷上</p></div>
</div>
<div id='cbeta-copyright'><p>
【經文資訊】《大正新脩大藏經》第 25 冊 No. 1511 金剛般若波羅蜜經論<br/>
【版本記錄】發行日期：2021-04，最後更新：2020-07-12<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點，其他<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>