<html>
<head>
<meta http-equiv="Content-Type" content="text/html; charset=utf-8" />
<title>楞嚴經文句</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
<div class='div-other'><p class='juan'>大佛頂如來密因修證了義諸菩薩萬行首楞嚴經卷第七文句</p><p class="byline"><span class='lineInfo' line='0326a09'></span>唐天竺沙門般剌密諦　譯經</p>
<p class="byline"><span class='lineInfo' line='0326a10'></span>明菩薩沙彌古吳智旭　文句</p>
<div class="div-commentary"><p class="" style="margin-left:1em"><span class='lineInfo' line='0326a11'></span>二明誦呪治習二初結前二正明。</p>
<p class="" style="margin-left:1em"><span class='lineInfo' line='0326a11'></span>今初。</p>
</div><div class="div-orig"><p class=""><span class='lineInfo' line='0326a12'></span>阿難汝問攝心我今先說入三摩地修學妙門求菩薩道要先持此四種律儀皎如氷霜自不能生一切枝葉心三口四生必無因阿難如是四事若不遺失心尚不緣色香味觸一切魔事云何發生。</p>
</div><div class="div-commentary"><p class="" style="margin-left:1em"><span class='lineInfo' line='0326a16'></span>此正結明欲攝其心必須持戒也一切枝葉者指餘一切微細戒法如十善中之口四意三沙彌戒中之後六條比丘戒中之餘二百四十六條乃至菩薩戒之後六重及四十八輕等以此根本四種心戒攝之罄無不盡故云心三口四生必無因也一切魔事必托六塵而發心既不緣色香味觸則天魔無所施其術矣所以三無漏學必以戒為本也。</p>
<p class="" style="margin-left:1em"><span class='lineInfo' line='0326a23'></span>二正明二初略示應持二廣顯儀軌。</p>
<p class="" style="margin-left:1em"><span class='lineInfo' line='0326a23'></span>初中二初略勸誦持顯益二略示道場方法。</p>
<p class="" style="margin-left:1em"><span class='lineInfo' line='0326a24'></span>初又二初勸持二顯益。</p>
<p class="" style="margin-left:1em"><span class='lineInfo' line='0326b01'></span>今初。</p>
</div><div class="div-orig"><p class=""><span class='lineInfo' line='0326b02'></span>若有宿習不能滅除汝教是人一心誦我佛頂光明摩訶薩怛多般怛羅無上神呪斯是如來無見頂相無為心佛從頂發輝坐寶蓮華所說心呪。</p>
</div><div class="div-commentary"><p class="" style="margin-left:1em"><span class='lineInfo' line='0326b05'></span>夫木叉戒力固能防禦外魔至若宿習偏強必須神呪冥滌也摩訶薩怛多般怛羅此云大白傘葢體無對待曰大相絕塵染曰白用覆一切曰傘葢又三皆絕待故體相用稱為三大亦復三皆自淨三皆覆物即大佛頂三德祕藏之異名耳五會神呪乃是密詮此妙心者故名心呪亦名呪心。</p>
<p class="" style="margin-left:1em"><span class='lineInfo' line='0326b10'></span>二顯益。</p>
</div><div class="div-orig"><p class=""><span class='lineInfo' line='0326b12'></span>且汝宿世與摩登伽歷劫因緣恩愛習氣非是一生及與一劫我一宣揚愛心永脫<span class='doube-line-note'>先證那含乃至於今</span>成阿羅漢彼尚婬女無心修行神力冥資速證無學云何<span class='doube-line-note'>猶言何況</span>汝等在會聲聞<span class='doube-line-note'>本欲</span>求最上乘<span class='doube-line-note'>而</span>決定成佛<span class='doube-line-note'>者</span>譬如以塵揚於順風有何艱險。</p>
</div><div class="div-commentary"><p class="" style="margin-left:1em"><span class='lineInfo' line='0326b17'></span>幽溪云登伽習厚比丘習薄登伽下賤聲聞尊貴登伽無心修行汝等求最上乘登伽是邪定聚汝等決定成佛是正定聚吳興云塵譬宿習風如神呪。</p>
<p class="" style="margin-left:1em"><span class='lineInfo' line='0326b20'></span>二略示道場方法二初方便二正修。</p>
<p class="" style="margin-left:1em"><span class='lineInfo' line='0326b20'></span>今初。</p>
</div><div class="div-orig"><p class=""><span class='lineInfo' line='0326b21'></span>若有末世欲坐道場先持比丘清淨禁戒要當選擇戒清淨者第一沙門以為其師若其不遇真清淨僧汝戒律儀必不成就戒成已後著新淨衣然香閒居誦此心佛所說神呪一百八徧。</p>
</div><div class="div-commentary"><p class="" style="margin-left:1em"><span class='lineInfo' line='0326c01'></span>沙門此云勤息第一沙門如律中所謂滿足十夏具足十德者是也不惟師必第一沙門亦且僧必真實清淨故知三師七證或是邊地五人斷斷不可不選擇也幽溪云今文方便準止觀二十五種方便亦復大同先持比丘清淨禁戒即持戒清淨著新淨衣即衣食具足閒居即閒居靜處及息緣務第一沙門為師即近善知識前文心尚不緣色香味觸即訶五欲後文心滅貪婬三七不寐等即棄五葢端坐安居必調五事坐禪之時必行五法也真際云誦呪百八表滅百八煩惱。</p>
<p class="" style="margin-left:1em"><span class='lineInfo' line='0326c10'></span>二正修。</p>
</div><div class="div-orig"><p class=""><span class='lineInfo' line='0326c11'></span>然後結界建立道場求於十方現住國土無上如來放大悲光來灌其頂阿難如是末世清淨比丘若比丘尼白衣檀越心滅貪婬持佛淨戒於道場中發菩薩願出入澡浴六時行道如是不寐經三七日我自現身至其前摩頂安慰令其開悟。</p>
</div><div class="div-commentary"><p class="" style="margin-left:1em"><span class='lineInfo' line='0326c16'></span>結界即指下文壇法準諸密部將欲修行擇日立壇修行既畢即須滅却壇相不得留至明相出時葢方圓丈六為八角壇既不言高築幾許應同密部畫地為之修此三昧通於四眾白衣檀越即指清信士女然入壇之法必須各自為類萬無僧俗交參男女混雜之理或優婆塞可許隨比丘眾優婆夷可許隨比丘尼仍須退列末位斷斷不可充十僧數以下文云十比丘故佛自現身摩頂正應行人所求故非魔事然須但念唯心不得心外取境。</p>
<p class="" style="margin-left:1em"><span class='lineInfo' line='0327a01'></span>二廣顯儀軌二初正示道場軌則二重宣佛頂神呪。</p>
<p class="" style="margin-left:1em"><span class='lineInfo' line='0327a02'></span>初中二初請問二示答。</p>
<p class="" style="margin-left:1em"><span class='lineInfo' line='0327a02'></span>今初。</p>
</div><div class="div-orig"><p class=""><span class='lineInfo' line='0327a03'></span>阿難白佛言世尊我蒙如來無上悲誨心已開悟自知<span class='doube-line-note'>依此耳根圓通</span>修證無學<span class='doube-line-note'>之</span>道<span class='doube-line-note'>可</span>成<span class='doube-line-note'>若夫</span>末法修行<span class='doube-line-note'>必須</span>建立道場<span class='doube-line-note'>未審</span>云何結界合佛世尊清淨軌則。</p>
</div><div class="div-commentary"><p class="" style="margin-left:1em"><span class='lineInfo' line='0327a06'></span>二示答二初別示二總結。</p>
<p class="" style="margin-left:1em"><span class='lineInfo' line='0327a06'></span>初中二初明壇法二明修法。</p>
<p class="" style="margin-left:1em"><span class='lineInfo' line='0327a07'></span>初又二初立壇方法二供養方法。</p>
<p class="" style="margin-left:1em"><span class='lineInfo' line='0327a07'></span>今初。</p>
</div><div class="div-orig"><p class=""><span class='lineInfo' line='0327a09'></span>佛告阿難若末世人願立道場先取雪山大力白牛食其山中肥膩香草此牛唯飲雪山清水其糞微細可取其糞和合旃檀以泥其地若非雪山其牛臭穢不堪塗地別於平原穿去地皮五尺以下取其黃土和上旃檀沉水蘇合薰陸鬱金白膠青木零陵甘松及雞舌香以此十種細羅為粉合土成泥以塗場地方圓丈六為八角壇。</p>
</div><div class="div-commentary"><p class="" style="margin-left:1em"><span class='lineInfo' line='0327a16'></span>此之壇法有事有理事相則如文可知理致則法有所表若不知其所表法門則事相徒施何以觸境成於妙觀然從來諸疏各申其說雖亦各有所見而與經文前後宗旨未甚符合今不暇辯姑以私意別為一釋俟高明者之自擇焉雪山者表法性理也大力白牛者表本覺智也山中肥膩香草及清水表性體中本具緣因諸功德也其糞微細表性具三因所起妙修也旃檀表性具無作妙戒也泥地表真因也若非雪山其牛臭穢不堪塗地者表生滅為本修因不能圓成果地修證也平原者表平常六受用根也穿地五尺以下表破五陰也黃土者表六根門頭中道佛性也和上旃檀等者表具足受持十種戒法所謂不缺戒不破戒不穿戒不雜戒隨道戒無著戒智所讚戒自在戒隨定戒具足戒也十種細羅為粉者表十種戒互攝互融非有方隅次第也合上成泥者表戒乘俱修也以塗場地者表因地心也方圓文六等者表八正道攝於八邪也八角則方而復圓圓而復方表事理不二權實同歸也葢上根之人但不隨分別三種相續三緣斷故三因不生狂性自歇歇即菩提喻如以白牛糞和旃檀也倘未能直下歇狂須知修行二決定義就六根門頭破五陰渾濁得元明覺無生滅性為因地心以戒互嚴方成妙因喻如黃土和十香也。</p>
<p class="" style="margin-left:1em"><span class='lineInfo' line='0327b15'></span>二供養方法又二初壇中供物二壇外莊嚴。</p>
<p class="" style="margin-left:1em"><span class='lineInfo' line='0327b16'></span>今初。</p>
</div><div class="div-orig"><p class=""><span class='lineInfo' line='0327b17'></span>壇心置一金銀銅木所造蓮華華中安鉢鉢中先盛八月露水水中隨安所有華葉取八圓鏡各安其方圍繞華鉢鏡外建立十六蓮華十六香爐間華鋪設莊嚴香爐純燒沉水無令見火取白牛乳置十六器乳為煎餅并諸砂糖油餅乳糜蘇合蜜薑純酥純蜜於蓮華外各各十六圍繞華外以奉諸佛及大菩薩每以食時若在中夜取密半升用酥三合壇前別安一小火爐以兜樓婆香煎取香水沐浴其炭然令猛熾投是酥密於炎爐內燒令烟盡亨佛菩薩。</p>
</div><div class="div-commentary"><p class="" style="margin-left:1em"><span class='lineInfo' line='0327c02'></span>金銀銅木者意令隨力為之不必拘執然總表一實之理也蓮華表因果同時言所造者正表理非因果能成一切諸因果也鉢名應器以表事理相應八月露水表中道妙定也隨安華葉表中道妙慧也取八圓鏡各安其方者表眾生本有大定智光依八正道而得安住也圍繞華鉢者表妙智恒依妙理也鏡外建立蓮華香爐者表從性所起慧華戒香各須十六者即表自行八正化他八正也間華鋪設莊嚴者表戒慧互為莊嚴也香爐純燒沉水無令見火者表持於無相妙戒也白牛乳為煎餅并諸砂糖等者表稱性所起禪悅法味亦是八正道味各各十六者表一一正道中各具自行化他二種八正也以奉諸佛及大菩薩者表以己所證禪悅正道之味仰契果德也食時中夜皆表依於中道也蜜為華之精酥為乳之精皆是味中上味表於圓通妙理也半升中數三合成數表中道必具三德也壇前別安一小火爐表妙觀察智相應心品二十五圓通境必皆別藉此以為能觀也兜樓婆香或云即白茅香煎水浴炭表正助二行皆具足也投是酥蜜等者表以妙理投妙智中俾其直下入流亡所圓超五濁上合諸佛菩薩所證性體也。</p>
<p class="" style="margin-left:1em"><span class='lineInfo' line='0327c23'></span>二壇外莊嚴。</p>
</div><div class="div-orig"><p class=""><span class='lineInfo' line='0327c24'></span>令其四外徧懸幡華於壇室中四壁敷設十方如來及諸菩薩所有形像應於當陽張盧舍那釋迦彌勒阿閦彌陀諸大變化觀音形像并金剛藏安其左右帝釋梵王烏芻瑟摩并藍地迦諸軍茶利與毗俱眂四天王等頻那夜迦張於門側左右安置又取八鏡覆懸虗空與壇場中所安之鏡方面相對使其形影重重相涉。</p>
</div><div class="div-commentary"><p class="" style="margin-left:1em"><span class='lineInfo' line='0328a07'></span>徧懸幡華等者總表具諸助行幡表五悔法門華表六度萬行也十方如來以表極果諸菩薩像以表真因盧舍那是報身智慧釋迦是應身慈悲彌勒是當來教主阿閦此云無動東方佛名表不動智彌陀此云無量壽亦云無量光西方佛名表無緣慈諸大變化觀音形像如前文所明眾首臂目等此是顯教圓通真主金剛藏乃是密教圓通真主安其左右表顯密互嚴也帝釋是忉利主梵王是初禪主烏芻瑟摩即火頭金剛藍地迦即青面金剛軍茶利亦金剛名毗俱胝即今三目持鬟髻者四天王即東方持國南方增長西方廣目北方多聞頻那即猪頭使者夜迦即象鼻使者此等外護俱表摧邪顯正力用也八鏡懸空表諸佛果位大定智光無依無住與壇中鏡方面相對使其形影重重相涉者表生佛互融感應道交不可思議也葢空中八鏡照於壇鏡則是果徹因源壇中八鏡照於空鏡則是因該果海若向此處著眼便知心佛眾生三無差別妙理便能悟入事事無礙法界矣。</p>
<p class="" style="margin-left:1em"><span class='lineInfo' line='0328b02'></span>原此一經妙旨不外十乘觀法前三卷半經顯譚不思議境也五會神呪密詮不思議境也此之壇法表示不思議境也空鏡壇鏡照而常寂故稱妙湛種種莊嚴依正相稱故號總持壇地虗空體性寂滅故名不動又鏡妙湛故莊嚴地空皆妙湛也莊嚴總持故鏡及地空皆總持也地空不動故鏡及莊嚴皆不動也妙湛故言白總持故言傘葢不動故言大又妙湛白故總持不動皆白也總持如葢故妙湛不動皆如葢也不動大故妙湛總持皆大也又大白傘葢三義一體故妙湛也一體三義故總持也三一一三不可思議故不動也故曰顯譚密詮及與表示其為不思議境一也專心發願等是真正發菩提心誦呪坐禪是安心止觀徵心辨見等是破法徧不作聖心名善境界等是識通塞三漸次等是道品調適律儀持呪等是對治助開五十五位等是知位次當處禪那覺悟無惑是能安忍中中流入乃至圓滿菩提歸無所得是離法愛又即此壇法具表十乘壇體可表不思議境蓮華可表真菩提心鉢中安水水中安華可表善巧安心止觀八鏡安壇八方可以表破法徧華爐間飾毋令見火可以表識通塞八味各十六器可表道品調適香水浴炭可表對治助開佛菩薩像可表位次門側左右諸護法像可表安忍虗空八鏡可以表離法愛攝此十乘妙理總成一不思議境良以乘乘互攝故也。</p>
<p class="" style="margin-left:1em"><span class='lineInfo' line='0328c02'></span>二明修法三初正示行法二簡其不成三明其獲益。</p>
<p class="" style="margin-left:1em"><span class='lineInfo' line='0328c03'></span>初中二初三七行道二懺後正修。</p>
<p class="" style="margin-left:1em"><span class='lineInfo' line='0328c04'></span>今初。</p>
</div><div class="div-orig"><p class=""><span class='lineInfo' line='0328c05'></span>於初七中至誠頂禮十方如來諸大菩薩阿羅漢號恒於六時誦呪圍壇至心行道一時常行一百八徧第二七中一向專心發菩薩願心無間斷我毗奈耶先有願教第三七中於十二時一向持佛般怛羅呪至第七日十方如來一時出現鏡光交處承佛摩頂。</p>
</div><div class="div-commentary"><p class="" style="margin-left:1em"><span class='lineInfo' line='0328c10'></span>一時常行一百八徧者言遶壇一百八匝表成百八三昧有云誦呪百八者非也若誦全呪則事決不能若別指跢姪他以下為呪心則理決不可觀後文云是人心昏未能誦憶或帶身上或書宅中倘獨指數句為呪心何至心昏不能誦憶又設使獨此數句為呪心者經中何無一言及之故知後人臆見穿鑿深可痛也毗奈耶先有願教應指梵網經中十大願等一向持佛般怛羅呪則是心心靡間密成不思議熏故第七日能於鏡光交處承佛靡頂也此鏡光交處正是顯示因該果徹生佛平等之處倘不能即事達理何由能使十方如來一時出現願修行者用圓頓妙解歷一切事儀勿徒為無益苦行可矣。</p>
<p class="" style="margin-left:1em"><span class='lineInfo' line='0328c22'></span>二懺後正修。</p>
</div><div class="div-orig"><p class=""><span class='lineInfo' line='0328c23'></span>即於道場修三摩地能令如是末世修學身心明淨猶如瑠璃。</p>
</div><div class="div-commentary"><p class="" style="margin-left:1em"><span class='lineInfo' line='0329a01'></span>三七既畢壇儀應輟場地仍存故即於此修三昧也此三摩地別則獨指耳根圓通通則亦可隨修一種須知前來戒律壇儀二種助行秪為助此正修若正修旨趣未明則助行皆為虗設可不慎哉。</p>
<p class="" style="margin-left:1em"><span class='lineInfo' line='0329a05'></span>二簡其不成。</p>
</div><div class="div-orig"><p class=""><span class='lineInfo' line='0329a06'></span>阿難若此比丘本受戒師及同會中十比丘等其中有一不清淨者如是道場多不成就。</p>
</div><div class="div-commentary"><p class="" style="margin-left:1em"><span class='lineInfo' line='0329a08'></span>十比丘者且約極多不過十人言之准餘行法設無同志寧可獨行不必強足十人致令不得清淨也此中簡非共有二事一受戒不如法二同行不如法嗚呼末世比丘有名無義欲求成就其可得乎終日譚圓曾不知比丘戒為何事前文所云却非出家具戒比丘為小乘道疑誤眾生墮無間獄此之謂也哀哉。</p>
<p class="" style="margin-left:1em"><span class='lineInfo' line='0329a14'></span>三明其獲益。</p>
</div><div class="div-orig"><p class=""><span class='lineInfo' line='0329a15'></span>從三七後端坐安居經一百日有利根者不起於座得須陀洹縱其身心聖果未成決定自知成佛不謬。</p>
</div><div class="div-commentary"><p class="" style="margin-left:1em"><span class='lineInfo' line='0329a17'></span>前云三七不寐即是制令常行今云端坐百日即是制令常坐也須陀洹者見道之位此通二義一者約圓見道即是初發心住此為最利二者以藏對圓即是初信心位猶如阿難圓悟藏性頓獲法身此亦可稱利也縱其身心等者近成五品圓解分明所謂具縛凡夫能知如來祕密之藏是故決定自知成佛不謬也。</p>
<p class="" style="margin-left:1em"><span class='lineInfo' line='0329a23'></span>二總結。</p>
</div><div class="div-orig"><p class=""><span class='lineInfo' line='0329a24'></span>汝問道場建立如是。</p>
</div><div class="div-commentary"><p class="" style="margin-left:1em"><span class='lineInfo' line='0329b01'></span>二重宣佛頂神呪三初阿難述請二如來正說三護法述願。</p>
<p class="" style="margin-left:1em"><span class='lineInfo' line='0329b02'></span>今初。</p>
</div><div class="div-orig"><p class=""><span class='lineInfo' line='0329b03'></span>阿難頂禮佛足而白佛言自我出家恃佛憍愛求多聞故未證無為遭彼梵天邪術所禁心雖明了力不自由賴遇文殊令我解脫雖蒙如來佛頂神呪冥獲其力尚未親聞惟願大慈重為宣說悲救此會諸修行輩末及當來在輪迴者承佛密音身意解脫於時會中一切大眾普皆作禮佇聞如來祕密章句。</p>
</div><div class="div-commentary"><p class="" style="margin-left:1em"><span class='lineInfo' line='0329b09'></span>二如來正說二初現化佛說呪二述功德勸持。</p>
<p class="" style="margin-left:1em"><span class='lineInfo' line='0329b10'></span>初中二初現化表法二正說神呪。</p>
<p class="" style="margin-left:1em"><span class='lineInfo' line='0329b10'></span>今初。</p>
</div><div class="div-orig"><p class=""><span class='lineInfo' line='0329b11'></span>爾時世尊從肉髻中涌百寶光光中涌出千葉寶蓮有化如來坐寶華中頂放十道百寶光明一一光明皆徧示現十恒河沙金剛密迹擎山持杵徧虗空界大眾仰觀畏愛兼抱求佛哀祐一心聽佛無見頂相放光如來宣說神呪。</p>
</div><div class="div-commentary"><p class="" style="margin-left:1em"><span class='lineInfo' line='0329b16'></span>內髻即無見頂相所謂大佛頂也百寶光者表百界智光也千葉寶蓮表千如因果也有化如來坐寶華中表此千如因果即是諸佛所證又化如來即表眾生本有佛性頂法之中各具十界界界各具百法也一一光明等者表法法中本有智光皆如金剛不可沮壞皆能摧破十界恒沙煩惱皆能顯示十界恒沙德用也具威折故大眾咸畏具慈攝故大眾咸愛。</p>
<p class="" style="margin-left:1em"><span class='lineInfo' line='0329b23'></span>二正說神呪。</p>
</div><div class="div-orig"><p class=""><span class='lineInfo' line='0329b24'></span>南無薩怛他蘇伽多耶阿囉訶帝三藐三菩陀寫<span class='doube-line-note'>一</span>薩怛他佛陀俱知瑟尼釤<span class='doube-line-note'>二</span>南無薩婆勃陀勃地薩跢<span class="gaiji" data-gid="CB16014">鞞</span>弊<span class='doube-line-note'>三毗迦切</span>南無薩多南三藐三菩陀俱知南<span class='doube-line-note'>四</span>娑舍囉婆迦僧伽喃<span class='doube-line-note'>五</span>南無盧雞阿羅漢跢喃<span class='doube-line-note'>六</span>南無蘇盧多波那喃<span class='doube-line-note'>七</span>南無娑羯唎陀伽彌喃<span class='doube-line-note'>八</span>南無盧雞三藐伽跢喃<span class='doube-line-note'>九</span>三藐伽波囉底波多那喃<span class='doube-line-note'>十</span>南無提婆離瑟𧹞<span class='doube-line-note'>十一</span>南無悉陀耶毗地耶陀囉離瑟𧹞<span class='doube-line-note'>十二</span>舍波奴揭囉訶娑訶娑囉摩他喃<span class='doube-line-note'>十三</span>南無䟦囉訶摩泥<span class='doube-line-note'>十四</span>南無因陀囉耶<span class='doube-line-note'>十五</span>南無婆伽婆帝<span class='doube-line-note'>十六</span>嚧陀囉耶<span class='doube-line-note'>十七</span>烏摩般帝<span class='doube-line-note'>十八</span>娑醯夜耶<span class='doube-line-note'>十九</span>南無婆伽婆帝<span class='doube-line-note'>二十</span>那囉野拏耶<span class='doube-line-note'>二十一</span>槃遮摩訶三慕陀囉<span class='doube-line-note'>二十二</span>南無悉羯唎多耶<span class='doube-line-note'>二十三</span>南無婆伽婆帝<span class='doube-line-note'>二十四</span>摩訶迦囉耶<span class='doube-line-note'>二十五</span>地唎般剌那伽囉<span class='doube-line-note'>二十六</span>毗陀囉波拏迦囉耶<span class='doube-line-note'>二十七</span>阿地目帝<span class='doube-line-note'>二十八</span>尸摩舍那泥婆悉泥<span class='doube-line-note'>二十九</span>摩怛唎伽拏<span class='doube-line-note'>三十</span>南無悉羯唎多耶<span class='doube-line-note'>三十一</span>南無婆伽婆帝<span class='doube-line-note'>三十二</span>多他伽跢俱囉耶<span class='doube-line-note'>三十三</span>南無般頭摩俱囉耶<span class='doube-line-note'>三十四</span>南無䟦闍囉俱囉耶<span class='doube-line-note'>三十五</span>南無摩尼俱囉那<span class='doube-line-note'>三十六</span>南無伽闍俱囉耶<span class='doube-line-note'>三十七</span>南無婆伽婆帝<span class='doube-line-note'>三十八</span>帝唎茶輸囉西那<span class='doube-line-note'>三十九</span>波囉訶囉拏囉闍耶<span class='doube-line-note'>四十</span>跢他伽多耶<span class='doube-line-note'>四十一</span>南無婆伽婆帝<span class='doube-line-note'>四十二</span>南無阿彌多婆耶<span class='doube-line-note'>四十三</span>跢他伽多耶<span class='doube-line-note'>四十四</span>阿囉訶帝<span class='doube-line-note'>四十五</span>三藐三菩陀耶<span class='doube-line-note'>四十六</span>南無婆伽婆帝<span class='doube-line-note'>四十七</span>阿芻<span class="gaiji" data-gid="CB16014">鞞</span>耶<span class='doube-line-note'>四十八</span>跢他伽多耶<span class='doube-line-note'>四十九</span>阿囉訶帝<span class='doube-line-note'>五十</span>三藐三菩陀耶<span class='doube-line-note'>五十一</span>南無婆伽婆帝<span class='doube-line-note'>五十二</span><span class="gaiji" data-gid="CB16014">鞞</span>沙闍耶俱嚧吠柱唎耶<span class='doube-line-note'>五十三</span>般囉婆囉闍耶<span class='doube-line-note'>五十四</span>跢他伽多耶<span class='doube-line-note'>五十五</span>南無婆伽婆帝<span class='doube-line-note'>五十六</span>三補師毖多<span class='doube-line-note'>五十七</span>薩憐捺囉剌闍耶<span class='doube-line-note'>五十八</span>跢他伽多耶<span class='doube-line-note'>五十九</span>阿囉訶帝<span class='doube-line-note'>六十</span>三藐三菩陀耶<span class='doube-line-note'>六十一</span>南無婆伽婆帝<span class='doube-line-note'>六十二</span>舍雞野母那曳<span class='doube-line-note'>六十三</span>跢他伽多耶<span class='doube-line-note'>六十四</span>阿囉訶帝<span class='doube-line-note'>六十五</span>三藐三菩陀耶<span class='doube-line-note'>六十六</span>南無婆伽婆帝<span class='doube-line-note'>六十七</span>剌怛那雞都囉闍耶<span class='doube-line-note'>六十八</span>跢他伽多耶<span class='doube-line-note'>六十九</span>阿囉訶帝<span class='doube-line-note'>七十</span>三藐三菩陀耶<span class='doube-line-note'>七十一</span>帝瓢南無薩羯唎多<span class='doube-line-note'>七十二</span>翳曇婆伽婆多<span class='doube-line-note'>七十三</span>薩怛他伽都瑟尼釤<span class='doube-line-note'>七十四</span>薩怛多般怛㘕<span class='doube-line-note'>七十五</span>南無阿婆囉視躭<span class='doube-line-note'>七十六</span>般囉帝揚岐囉<span class='doube-line-note'>七十七</span>薩囉婆部多揭囉訶<span class='doube-line-note'>七十八</span>尼羯囉訶揭迦囉訶尼<span class='doube-line-note'>七十九</span>䟦囉毖地耶叱陀你<span class='doube-line-note'>八十</span>阿迦囉密唎柱<span class='doube-line-note'>八十一</span>般唎怛囉耶儜揭唎<span class='doube-line-note'>八十二</span>薩囉婆槃陀那目叉尼<span class='doube-line-note'>八十三</span>薩囉婆突瑟吒<span class='doube-line-note'>八十四</span>突悉乏般那你伐囉尼<span class='doube-line-note'>八十五</span>赭都囉失帝南<span class='doube-line-note'>八十六</span>羯囉訶娑訶薩囉若闍<span class='doube-line-note'>八十七</span>毗多崩娑那羯唎<span class='doube-line-note'>八十八</span>阿瑟吒氷舍帝南<span class='doube-line-note'>八十九</span>那叉剎怛囉若闍<span class='doube-line-note'>九十</span>波囉薩陀那羯唎<span class='doube-line-note'>九十一</span>阿瑟吒南<span class='doube-line-note'>九十二</span>摩訶揭囉訶若闍<span class='doube-line-note'>九十三</span>毗多崩薩那羯唎<span class='doube-line-note'>九十四</span>薩婆舍都嚧你婆囉若闍<span class='doube-line-note'>九十五</span>呼藍突悉乏難遮那舍尼<span class='doube-line-note'>九十六</span>毖沙舍悉怛囉<span class='doube-line-note'>九十七</span>阿吉尼烏陀迦囉若闍<span class='doube-line-note'>九十八</span>阿般囉視多具囉<span class='doube-line-note'>九十九</span>摩訶般囉戰持<span class='doube-line-note'>一百</span>摩訶疊多<span class='doube-line-note'>一百一</span>摩訶帝闍<span class='doube-line-note'>二</span>摩訶稅多闍婆囉<span class='doube-line-note'>三</span>摩訶䟦囉槃陀囉婆悉你<span class='doube-line-note'>四</span>阿唎耶多囉<span class='doube-line-note'>五</span>毗唎俱知<span class='doube-line-note'>六</span>誓婆毗闍耶<span class='doube-line-note'>七</span>䟦闍囉摩禮底<span class='doube-line-note'>八</span>毗舍嚧多<span class='doube-line-note'>九</span>勃騰罔迦<span class='doube-line-note'>十</span>䟦闍囉制喝那阿遮<span class='doube-line-note'>十一</span>摩囉制婆般囉質多<span class='doube-line-note'>十二</span>䟦闍囉擅持<span class='doube-line-note'>十三</span>毗舍囉遮<span class='doube-line-note'>十四</span>扇多舍<span class="gaiji" data-gid="CB16014">鞞</span>提婆補視多<span class='doube-line-note'>十五</span>蘇摩嚧波<span class='doube-line-note'>十六</span>摩訶稅多<span class='doube-line-note'>十七</span>阿唎耶多囉<span class='doube-line-note'>十八</span>摩訶婆囉阿般囉<span class='doube-line-note'>十九</span>䟦闍囉商羯囉制婆<span class='doube-line-note'>二十</span>䟦闍囉俱摩唎<span class='doube-line-note'>二十一</span>俱藍陀唎<span class='doube-line-note'>二十二</span>䟦闍囉喝薩多遮<span class='doube-line-note'>二十三</span>毗地耶乾遮那摩唎迦<span class='doube-line-note'>二十四</span>啒蘇母婆羯囉跢那<span class='doube-line-note'>二十五</span><span class="gaiji" data-gid="CB16014">鞞</span>嚧遮那俱唎耶<span class='doube-line-note'>二十六</span>夜囉菟瑟尼釤<span class='doube-line-note'>二十七</span>毗折㘕婆摩尼遮<span class='doube-line-note'>二十八</span>䟦闍囉迦那迦波囉婆<span class='doube-line-note'>二十九</span>嚧闍那䟦闍囉頓稚遮<span class='doube-line-note'>三十</span>稅多遮迦摩囉<span class='doube-line-note'>三十一</span>剎奢尸波囉婆<span class='doube-line-note'>三十二</span>翳帝夷帝<span class='doube-line-note'>三十三</span>母陀囉羯拏<span class='doube-line-note'>三十四</span>沙<span class="gaiji" data-gid="CB16014">鞞</span>囉懺<span class='doube-line-note'>三十五</span>掘梵都<span class='doube-line-note'>三十六</span>印兔那麼麼寫<span class='doube-line-note'>三十七誦者至此句稱弟子某受持</span>烏𤙖<span class='doube-line-note'>三十八</span>唎瑟揭拏<span class='doube-line-note'>三十九</span>般剌舍悉多<span class='doube-line-note'>四十</span>薩怛他伽都瑟尼釤<span class='doube-line-note'>四十一</span>虎𤙖<span class='doube-line-note'>四十二</span>都嚧雍<span class='doube-line-note'>四十三</span>瞻婆那<span class='doube-line-note'>四十四</span>虎𤙖<span class='doube-line-note'>四十五</span>都嚧雍<span class='doube-line-note'>四十六</span>悉躭婆那<span class='doube-line-note'>四十七</span>虎𤙖<span class='doube-line-note'>四十八</span>都嚧雍<span class='doube-line-note'>四十九</span>波羅瑟地耶三般叉拏羯囉<span class='doube-line-note'>五十</span>虎𤙖<span class='doube-line-note'>五十一</span>都嚧雍<span class='doube-line-note'>五十二</span>薩婆藥叉喝囉剎娑<span class='doube-line-note'>五十三</span>揭囉訶若闍<span class='doube-line-note'>五十四</span>毗騰崩薩那羯囉<span class='doube-line-note'>五十五</span>虎𤙖<span class='doube-line-note'>五十六</span>都嚧雍<span class='doube-line-note'>五十七</span>者都囉尸底南<span class='doube-line-note'>五十八</span>揭囉訶娑訶薩囉南<span class='doube-line-note'>五十九</span>毗騰崩薩那囉<span class='doube-line-note'>六十</span>虎𤙖<span class='doube-line-note'>六十一</span>都嚧雍<span class='doube-line-note'>六十二</span>囉叉<span class='doube-line-note'>六十三</span>婆伽梵<span class='doube-line-note'>六十四</span>薩怛他伽都瑟尼釤<span class='doube-line-note'>六十五</span>波囉點闍吉唎<span class='doube-line-note'>六十六</span>摩訶娑訶薩囉<span class='doube-line-note'>六十七</span>勃樹娑訶薩囉室唎娑<span class='doube-line-note'>六十八</span>俱知娑訶薩泥帝㘑<span class='doube-line-note'>六十九</span>阿弊提視婆唎多<span class='doube-line-note'>七十</span>吒吒甖迦<span class='doube-line-note'>七十一</span>摩訶䟦闍嚧陀囉<span class='doube-line-note'>七十二</span>帝唎菩婆那<span class='doube-line-note'>七十三</span>曼茶囉<span class='doube-line-note'>七十四</span>烏𤙖<span class='doube-line-note'>七十五</span>莎悉帝薄婆都<span class='doube-line-note'>七十六</span>麼麼<span class='doube-line-note'>七十七</span>印兔那麼麼寫<span class='doube-line-note'>七十八至此句準前稱名若俗人稱弟子某甲</span>囉闍婆夜<span class='doube-line-note'>七十九</span>主囉䟦夜<span class='doube-line-note'>八十</span>阿祇尼婆夜<span class='doube-line-note'>八十一</span>烏陀迦婆夜<span class='doube-line-note'>八十二</span>毗沙婆夜<span class='doube-line-note'>八十三</span>舍薩多囉婆夜<span class='doube-line-note'>八十四</span>婆囉斫羯婆夜<span class='doube-line-note'>八十五</span>突瑟叉婆夜<span class='doube-line-note'>八十六</span>阿舍你婆夜<span class='doube-line-note'>八十七</span>阿迦囉密唎柱婆夜<span class='doube-line-note'>八十八</span>陀囉尼部彌劒波伽波陀婆夜<span class='doube-line-note'>八十九</span>烏囉迦婆多婆夜<span class='doube-line-note'>九十</span>剌闍檀茶婆夜<span class='doube-line-note'>九十一</span>那伽婆夜<span class='doube-line-note'>九十二</span>毗條怛婆夜<span class='doube-line-note'>九十三</span>蘇波囉拏婆夜<span class='doube-line-note'>九十四</span>藥叉揭囉訶<span class='doube-line-note'>九十五</span>囉叉私揭囉訶<span class='doube-line-note'>九十六</span>畢唎多揭囉訶<span class='doube-line-note'>九十七</span>毗舍遮揭囉訶<span class='doube-line-note'>九十八</span>部多揭囉訶<span class='doube-line-note'>九十九</span>鳩槃茶揭囉訶<span class='doube-line-note'>二百</span>補丹那揭囉訶<span class='doube-line-note'>一</span>迦吒補丹那揭囉訶<span class='doube-line-note'>二</span>悉乾度揭囉訶<span class='doube-line-note'>三</span>阿播悉摩囉揭囉訶<span class='doube-line-note'>四</span>烏檀摩陀揭囉訶<span class='doube-line-note'>五</span>車夜揭囉訶<span class='doube-line-note'>六</span>醯唎婆帝揭囉訶<span class='doube-line-note'>七</span>社多訶唎南<span class='doube-line-note'>八</span>揭婆訶唎南<span class='doube-line-note'>九</span>嚧地囉訶唎南<span class='doube-line-note'>十</span>忙娑訶唎南<span class='doube-line-note'>十一</span>謎陀訶唎南<span class='doube-line-note'>十二</span>摩闍訶唎南<span class='doube-line-note'>十三</span>闍多訶唎女<span class='doube-line-note'>十四</span>視比多訶唎南<span class='doube-line-note'>十五</span>毗多訶唎南<span class='doube-line-note'>十六</span>婆多訶唎南<span class='doube-line-note'>十七</span>阿輸遮訶唎女<span class='doube-line-note'>十八</span>質多訶唎女<span class='doube-line-note'>十九</span>帝釤薩<span class="gaiji" data-gid="CB16014">鞞</span>釤<span class='doube-line-note'>二十</span>薩婆揭囉訶南<span class='doube-line-note'>二十一</span>毗陀耶闍瞋陀夜彌<span class='doube-line-note'>二十二</span>雞囉夜彌<span class='doube-line-note'>二十三</span>波唎䟦囉者迦訖唎擔<span class='doube-line-note'>二十四</span>毗陀耶闍瞋陀夜彌<span class='doube-line-note'>二十五</span>雞囉夜彌<span class='doube-line-note'>二十六</span>茶演尼訖唎擔<span class='doube-line-note'>二十七</span>毗陀耶闍瞋陀夜彌<span class='doube-line-note'>二十八</span>雞囉夜彌<span class='doube-line-note'>二十九</span>摩訶般輸般怛夜<span class='doube-line-note'>三十</span>嚧陀囉訖唎擔<span class='doube-line-note'>三十一</span>毗陀耶闍瞋陀夜彌<span class='doube-line-note'>三十二</span>雞囉夜彌<span class='doube-line-note'>三十三</span>那囉夜拏訖唎擔<span class='doube-line-note'>三十四</span>毗陀耶闍瞋陀夜彌<span class='doube-line-note'>三十五</span>雞囉夜彌<span class='doube-line-note'>三十六</span>怛埵伽嚧茶西訖唎擔<span class='doube-line-note'>三十七</span>毗陀耶闍瞋陀夜彌<span class='doube-line-note'>三十八</span>雞囉夜彌<span class='doube-line-note'>三十九</span>摩訶迦囉摩怛唎伽拏訖唎擔<span class='doube-line-note'>四十</span>毗陀耶闍瞋陀夜彌<span class='doube-line-note'>四十一</span>雞囉夜彌<span class='doube-line-note'>四十二</span>迦波唎迦訖唎擔<span class='doube-line-note'>四十三</span>毗陀耶闍瞋陀夜彌<span class='doube-line-note'>四十四</span>雞囉夜彌<span class='doube-line-note'>四十五</span>闍耶羯囉摩度羯囉<span class='doube-line-note'>四十六</span>薩婆囉他娑達那訖唎擔<span class='doube-line-note'>四十七</span>毗陀耶闍瞋陀夜彌<span class='doube-line-note'>四十八</span>雞囉夜彌<span class='doube-line-note'>四十九</span>赭咄囉婆耆你訖唎擔<span class='doube-line-note'>五十</span>毗陀耶闍瞋陀夜彌<span class='doube-line-note'>五十一</span>雞囉夜彌<span class='doube-line-note'>五十二</span>毗唎羊訖唎知<span class='doube-line-note'>五十三</span>難陀雞沙囉伽拏般帝<span class='doube-line-note'>五十四</span>索醯夜訖唎擔<span class='doube-line-note'>五十五</span>毗陀耶闍瞋陀夜彌<span class='doube-line-note'>五十六</span>雞囉夜彌<span class='doube-line-note'>五十七</span>那揭那舍囉婆拏訖唎擔<span class='doube-line-note'>五十八</span>毗陀耶闍瞋陀夜彌<span class='doube-line-note'>五十九</span>雞囉夜彌<span class='doube-line-note'>六十</span>阿羅漢訖唎擔毗陀耶闍瞋陀夜彌<span class='doube-line-note'>六十一</span>雞囉夜彌<span class='doube-line-note'>六十二</span>毗多囉伽訖唎擔<span class='doube-line-note'>六十三</span>毗陀耶闍瞋陀夜彌<span class='doube-line-note'>六十四</span>雞囉夜彌䟦闍囉波你<span class='doube-line-note'>六十五</span>具醯夜具醯夜<span class='doube-line-note'>六十六</span>迦地般帝訖唎擔<span class='doube-line-note'>六十七</span>毗陀耶闍瞋陀夜彌<span class='doube-line-note'>六十八</span>雞囉夜彌<span class='doube-line-note'>六十九</span>囉叉罔<span class='doube-line-note'>七十</span>婆伽梵<span class='doube-line-note'>七十一</span>印兔那麼麼寫<span class='doube-line-note'>七十二至此依前稱弟子名</span>婆伽梵<span class='doube-line-note'>七十三</span>薩怛多般怛囉<span class='doube-line-note'>七十四</span>南無粹都帝<span class='doube-line-note'>七十五</span>阿悉多那囉剌迦<span class='doube-line-note'>七十六</span>波囉婆悉普吒<span class='doube-line-note'>七十七</span>毗迦薩怛多鉢帝唎<span class='doube-line-note'>七十八</span>什佛囉什佛囉<span class='doube-line-note'>七十九</span>陀囉陀囉<span class='doube-line-note'>八十</span>頻陀囉頻陀囉瞋陀瞋陀<span class='doube-line-note'>八十一</span>虎𤙖<span class='doube-line-note'>八十二</span>虎𤙖<span class='doube-line-note'>八十三</span>泮吒<span class='doube-line-note'>八十四</span>泮吒泮吒泮吒泮吒<span class='doube-line-note'>八十五</span>娑訶<span class='doube-line-note'>八十六</span>醯醯泮<span class='doube-line-note'>八十七</span>阿牟迦耶泮<span class='doube-line-note'>八十八</span>阿波囉提訶多泮<span class='doube-line-note'>八十九</span>婆囉波囉陀泮<span class='doube-line-note'>九十</span>阿素囉毗陀囉波迦泮<span class='doube-line-note'>九十一</span>薩婆提<span class="gaiji" data-gid="CB16014">鞞</span>弊泮<span class='doube-line-note'>九十二</span>薩婆那伽弊泮<span class='doube-line-note'>九十三</span>薩婆藥叉弊泮<span class='doube-line-note'>九十四</span>薩婆乾闥婆弊泮<span class='doube-line-note'>九十五</span>薩婆補丹那弊泮<span class='doube-line-note'>九十六</span>迦吒補丹那弊泮<span class='doube-line-note'>九十七</span>薩婆突狼枳帝弊泮<span class='doube-line-note'>九十八</span>薩婆突澀比𠾆訖瑟帝弊泮<span class='doube-line-note'>九十九</span>薩婆什婆𠼐弊泮<span class='doube-line-note'>三百</span>薩婆阿播悉摩𠾆弊泮<span class='doube-line-note'>三百一</span>薩婆舍囉婆拏弊泮<span class='doube-line-note'>二</span>薩婆地帝雞弊泮<span class='doube-line-note'>三</span>薩婆怛摩陀繼弊泮<span class='doube-line-note'>四</span>薩婆毗陀耶囉誓遮𠾆弊泮<span class='doube-line-note'>五</span>闍夜羯囉摩度羯囉<span class='doube-line-note'>六</span>薩婆囉他娑陀雞弊泮<span class='doube-line-note'>七</span>毗地夜遮唎弊泮<span class='doube-line-note'>八</span>者都囉縛耆你弊泮<span class='doube-line-note'>九</span>䟦闍囉俱摩唎<span class='doube-line-note'>十</span>毗陀夜囉誓弊泮<span class='doube-line-note'>十一</span>摩訶波囉丁羊叉耆唎弊泮<span class='doube-line-note'>十二</span>䟦闍囉商羯囉夜<span class='doube-line-note'>十三</span>波囉丈耆囉闍耶泮<span class='doube-line-note'>十四</span>摩訶迦囉夜<span class='doube-line-note'>十五</span>摩訶末怛唎迦拏<span class='doube-line-note'>十六</span>南無娑羯唎多夜泮<span class='doube-line-note'>十七</span>毖瑟拏婢曳泮<span class='doube-line-note'>十八</span>勃囉訶牟尼曳泮<span class='doube-line-note'>十九</span>阿耆尼曳泮<span class='doube-line-note'>二十</span>摩訶羯唎曳泮<span class='doube-line-note'>二十一</span>羯囉檀持曳泮<span class='doube-line-note'>二十二</span>蔑怛唎曳泮<span class='doube-line-note'>二十三</span>嘮怛唎曳泮<span class='doube-line-note'>二十四</span>遮文茶曳泮<span class='doube-line-note'>二十五</span>羯邏囉怛唎曳泮<span class='doube-line-note'>二十六</span>迦般唎曳泮<span class='doube-line-note'>二十七</span>阿地目質多迦尸摩舍那<span class='doube-line-note'>二十八</span>婆私你曳泮<span class='doube-line-note'>二十九</span>演吉質<span class='doube-line-note'>三十</span>薩埵婆寫<span class='doube-line-note'>三十一</span>麼麼印兔那麼麼寫<span class='doube-line-note'>三十二至此依前稱弟子名</span>突瑟吒質多<span class='doube-line-note'>三十三</span>阿末怛唎質多<span class='doube-line-note'>三十四</span>烏闍訶囉<span class='doube-line-note'>三十五</span>伽婆訶囉<span class='doube-line-note'>三十六</span>嚧地囉訶囉<span class='doube-line-note'>三十七</span>婆娑訶囉<span class='doube-line-note'>三十八</span>摩闍訶囉<span class='doube-line-note'>三十九</span>闍多訶囉<span class='doube-line-note'>四十</span>視毖多訶囉<span class='doube-line-note'>四十一</span>䟦略夜訶囉<span class='doube-line-note'>四十二</span>乾陀訶囉<span class='doube-line-note'>四十三</span>布史波訶囉<span class='doube-line-note'>四十四</span>頗囉訶囉<span class='doube-line-note'>四十五</span>婆寫訶囉<span class='doube-line-note'>四十六</span>般波質多<span class='doube-line-note'>四十七</span>突瑟吒質多<span class='doube-line-note'>四十八</span>嘮陀囉質多<span class='doube-line-note'>四十九</span>藥叉揭囉訶<span class='doube-line-note'>五十</span>囉剎娑揭囉訶<span class='doube-line-note'>五十一</span>閉㘑多揭囉訶<span class='doube-line-note'>五十二</span>毗舍遮揭囉訶<span class='doube-line-note'>五十三</span>部多揭囉訶<span class='doube-line-note'>五十四</span>鳩槃茶揭囉訶<span class='doube-line-note'>五十五</span>悉乾陀揭囉訶<span class='doube-line-note'>五十六</span>烏怛摩陀揭囉訶<span class='doube-line-note'>五十七</span>車夜揭囉訶<span class='doube-line-note'>五十八</span>阿播薩摩囉揭囉訶<span class='doube-line-note'>五十九</span>宅袪革茶耆尼揭囉訶<span class='doube-line-note'>六十</span>唎佛帝揭囉訶<span class='doube-line-note'>六十一</span>闍彌迦揭囉訶<span class='doube-line-note'>六十二</span>舍俱尼揭囉訶<span class='doube-line-note'>六十三</span>姥陀囉難地迦揭囉訶<span class='doube-line-note'>六十四</span>阿藍婆揭囉訶<span class='doube-line-note'>六十五</span>乾陀波尼揭囉訶<span class='doube-line-note'>六十六</span>什佛囉堙迦醯迦<span class='doube-line-note'>六十七</span>墜帝藥迦<span class='doube-line-note'>六十八</span>怛㘑帝藥迦<span class='doube-line-note'>六十九</span>者突託迦<span class='doube-line-note'>七十</span>昵提什伐囉毖釤摩什伐囉<span class='doube-line-note'>七十一</span>薄底迦<span class='doube-line-note'>七十二</span>鼻底迦<span class='doube-line-note'>七十三</span>室隷瑟密迦<span class='doube-line-note'>七十四</span>娑你般帝迦<span class='doube-line-note'>七十五</span>薩婆什伐囉<span class='doube-line-note'>七十六</span>室嚧吉帝<span class='doube-line-note'>七十七</span>末陀<span class="gaiji" data-gid="CB16014">鞞</span>達嚧制劒<span class='doube-line-note'>七十八</span>阿綺嚧鉗<span class='doube-line-note'>七十九</span>目佉嚧鉗<span class='doube-line-note'>八十</span>羯唎突嚧鉗<span class='doube-line-note'>八十一</span>揭囉訶揭藍<span class='doube-line-note'>八十二</span>羯拏輸藍<span class='doube-line-note'>八十三</span>憚多輸藍<span class='doube-line-note'>八十四</span>迄唎夜輸藍<span class='doube-line-note'>八十五</span>末麼輸藍<span class='doube-line-note'>八十六</span>䟦唎室婆輸藍<span class='doube-line-note'>八十七</span>毖栗瑟吒輸藍<span class='doube-line-note'>八十八</span>烏陀囉輸藍<span class='doube-line-note'>八十九</span>羯知輸藍<span class='doube-line-note'>九十</span>䟦悉帝輸藍<span class='doube-line-note'>九十一</span>鄔嚧輸藍<span class='doube-line-note'>九十二</span>常迦輸藍<span class='doube-line-note'>九十三</span>喝悉多輸藍<span class='doube-line-note'>九十四</span>䟦陀輸藍<span class='doube-line-note'>九十五</span>娑房盎伽般囉丈伽輸藍<span class='doube-line-note'>九十六</span>部多毖跢茶<span class='doube-line-note'>九十七</span>茶耆你什婆囉<span class='doube-line-note'>九十八</span>陀突嚧迦建咄嚧吉知婆路多毗<span class='doube-line-note'>九十九</span>薩般嚧訶凌伽<span class='doube-line-note'>四百</span>輸沙怛囉娑那羯囉<span class='doube-line-note'>四百一</span>毗沙喻迦<span class='doube-line-note'>二</span>阿耆尼烏陀迦<span class='doube-line-note'>三</span>末囉<span class="gaiji" data-gid="CB16014">鞞</span>囉建跢囉<span class='doube-line-note'>四</span>阿迦囉密唎咄怛斂部迦<span class='doube-line-note'>五</span>地栗剌吒<span class='doube-line-note'>六</span>毖唎瑟質迦<span class='doube-line-note'>七</span>薩婆那俱囉<span class='doube-line-note'>八</span>肆引伽弊揭囉唎藥叉怛囉芻<span class='doube-line-note'>九</span>末囉視吠帝釤娑<span class="gaiji" data-gid="CB16014">鞞</span>釤<span class='doube-line-note'>十</span>悉怛多鉢怛囉<span class='doube-line-note'>十一</span>摩訶䟦闍嚧瑟尼釤<span class='doube-line-note'>十二</span>摩訶般賴丈耆藍<span class='doube-line-note'>十三</span>夜波突陀舍喻闍那<span class='doube-line-note'>十四</span>辮怛隷拏<span class='doube-line-note'>十五</span>毗陀耶槃曇迦嚧彌<span class='doube-line-note'>十六</span>帝殊槃曇迦嚧彌<span class='doube-line-note'>十七</span>般囉毗陀槃曇迦嚧彌<span class='doube-line-note'>十八</span>哆姪他<span class='doube-line-note'>十九</span>唵<span class='doube-line-note'>二十</span>阿那隷<span class='doube-line-note'>二十一</span>毗舍提<span class='doube-line-note'>二十二</span><span class="gaiji" data-gid="CB16014">鞞</span>囉䟦闍囉陀<span class='doube-line-note'>二十三</span>槃陀槃陀你<span class='doube-line-note'>二十四</span>䟦闍囉謗尼泮<span class='doube-line-note'>二十五</span>虎𤙖都嚧甕泮<span class='doube-line-note'>二十六</span>娑婆訶<span class='doube-line-note'>四百二十七</span>。</p>
</div><div class="div-commentary"><p class="" style="margin-left:1em"><span class='lineInfo' line='0332a01'></span>此一心呪凡有五會共四百二十七句二千六百二十字即是密詮大佛頂法與前顯說力用是均自有眾生應以顯說而得歎喜生善滅惡入理者自有眾生應以密說而得歎喜生善滅惡入理者所以若顯若密皆是四悉因緣故說也或云顯說生慧密說生定一往語耳片言之下狂心頓歇顯說何甞不生於定持是呪者金剛藏王菩薩精心陰速發彼神識密說何甞不生於慧當知顯密皆不思議也孤山曰諸經神呪例皆不翻自古人師多有異說天台會之不出四悉一云呪者鬼神王名稱其王名部落敬主不敢為非此世界義也二云呪者如軍中密號唱號相應無所訶問不相應者即執治之此為人義也三云呪者密點遮惡餘無識者如微賤人奔逃異國訛稱王子因以公主妻之多瞋難事有一明人從其國來公主往訴其人語曰若當瞋時應說偈云無親往他國欺誑一切人麤食是常食何勞復作瞋說是偈時默然瞋歇即對治義也四云呪者諸佛密語惟聖乃知如王索仙陀婆一名而具四實謂鹽水器馬也羣下莫曉惟智臣解之呪亦如是秪一法語徧有諸力病愈罪除生善合道即第一義也具此四義故存本音五不翻中即祕密故不翻於四例中即翻字不翻音。</p>
<p class="" style="margin-left:1em"><span class='lineInfo' line='0332a23'></span>五不翻者一祕密不翻即是諸呪二多含不翻如比丘三義婆伽梵六義等三此方所無故不翻如閻浮樹等四順古不翻如阿耨多羅三藐三菩提等自古存梵音故五生善不翻如般若尊重智慧輕薄故四例者一翻字不翻音即諸呪語二翻音不翻字如卍字是西字此方呼如萬音非西音也三音字俱翻即諸經文四音字俱不翻即是梵筴。</p>
<p class="" style="margin-left:1em"><span class='lineInfo' line='0332b06'></span>二述功德勸持二初顯果上自行化他功德二明因人滅惡生善功德。</p>
<p class="" style="margin-left:1em"><span class='lineInfo' line='0332b07'></span>初中三初總明二別顯三總結。</p>
<p class="" style="margin-left:1em"><span class='lineInfo' line='0332b08'></span>今初。</p>
</div><div class="div-orig"><p class=""><span class='lineInfo' line='0332b09'></span>阿難是佛頂光聚悉怛多般怛羅祕密伽陀微妙章句出生十方一切諸佛。</p>
</div><div class="div-commentary"><p class="" style="margin-left:1em"><span class='lineInfo' line='0332b11'></span>出生一切佛猶所云一路涅槃門正見顯密惟一理也。</p>
<p class="" style="margin-left:1em"><span class='lineInfo' line='0332b12'></span>二別顯。</p>
</div><div class="div-orig"><p class=""><span class='lineInfo' line='0332b13'></span>十方如來因此呪心得成無上正徧知覺十方如來執此呪心降伏諸魔制諸外道十方如來乘此呪心坐寶蓮華應微塵國十方如來含此呪心於微塵國轉大法輪十方如來持此呪心能於十方摩頂授記自果未成亦於十方蒙佛授記十方如來依此呪心能於十方拔濟羣苦所謂地獄餓鬼畜生盲聾瘖瘂怨憎會苦愛別離苦求不得苦五陰熾盛大小諸橫同時解脫賊難兵難王難獄難風火水難飢渴貧窮應念消散十方如來隨此呪心能於十方事善知識四威儀中供養如意恒沙如來會中推為大法王子十方如來行此呪心能於十方攝受親因令諸小乘聞祕密藏不生驚怖十方如來誦此呪心成無上覺坐菩提樹入大涅槃十方如來傳此呪心於滅度後付佛法事究竟住持嚴淨戒律悉得清淨。</p>
</div><div class="div-commentary"><p class="" style="margin-left:1em"><span class='lineInfo' line='0332c03'></span>呪心即心呪義以此五會章句乃是密詮心要故也幽溪云古人稱此謂之十種呪心此說非也須知事雖有十心惟一種但此一心而有三義體無對待曰大即如來藏妙明心元如實空不空義相絕塵染曰白即如來藏本妙圓心如實空義用覆一切曰傘葢即如來藏元明心妙如實不空義若約義往釋應云十方如來因如來藏呪心如實空義得成實智菩提無上正徧知覺因如來藏呪心如實不空義得成方便菩提無上正徧知覺因如來藏呪心如實空不空義得成真性菩提無上正徧知覺徧知屬果對果說因所謂不生不滅為本修因如來密因也十方如來執此呪心如實空義降伏界內凡聖同居土分段四魔制諸見思四見外道執此呪心如實不空義降伏界外方便有餘土變易四魔制諸塵沙四見外道執此呪心如實空不空義降伏實報無障礙土變易四魔制諸無明四見外道降魔制外必執實杵今此呪心喻如金剛王劒故言執也十方如來乘此呪心如實空義坐寶蓮華應凡聖同居微塵國土乘此呪心如實不空義坐寶蓮華應方便有餘微塵國土乘此呪心如實空不空義坐寶蓮華應實報無障礙微塵國土自有所乘以此度人如乘大車故言乘也十方如來含此呪心如實空義於凡聖同居微塵國轉四種四諦法輪含此呪心如實不空義於方便有餘微塵國轉三種四諦法輪含此呪心如實空不空義於實報莊嚴微塵國轉二種四諦法輪說法是吐對吐言含所說如所行也十方如來持此呪心如實空義能於十方摩頂授實智菩提之記持此呪心如實不空義能於十方摩頂授方便菩提之記持此呪心如實空不空義能於十方摩頂授真性菩提之記自既受持不忘亦能持此以授人也十方如來依此呪心如實空義能於十方拔濟凡聖同居分段生死八難之苦依此呪心如實不空義能於十方拔濟方便有餘變易生死八難之苦依此呪心如實空不空義能於十方拔濟實報莊嚴變易生死八難之苦猶如拯溺必依舟航自既依止三德祕藏能為一切作大歸依處也十方如來隨此呪心如實空義能於十方凡聖同居土事善知識四威儀中財法二施供養如意隨此呪心如實不空義能於十方方便有餘土事善知識乃至供養如意隨此呪心如實空不空義能於十方實報莊嚴土事善知識乃至供養如意由能隨順三德祕藏即是隨順一切知識也十方如來行此呪心如實空義能於十方攝授親因令諸小乘聞般若德祕密藏不生驚怖行此呪心如實不空義能於十方攝受親因令諸小乘聞解脫德祕密藏不生驚怖行此呪心如實空不空義能於十方攝受親因令諸小乘聞法身德祕密藏不生驚怖為實施權開權顯實自行化他具足方便故曰行也十方如來誦此呪心如實空義成無上覺坐菩提樹入圓淨涅槃誦此呪心如實不空義成無上覺坐菩提樹入方便淨涅槃誦此呪心如實空不空義成無上覺坐菩提樹入性淨涅槃誦者從也不忘失也始終示現不離祕藏故也十方如來傳此呪心如實空義於滅度後付佛般若德法事究竟住持嚴淨真諦戒律悉得清淨傳此呪心如實不空義於滅度後付佛解脫德法事究竟住持嚴淨俗諦戒律悉得清淨傳此呪心如實空不空義於滅度後付佛法身德法事究竟住持嚴淨中諦戒律悉得清淨以心印心更無別法故曰傳也<span class='doube-line-note'>此中雖錄幽溪文義不無增損藏性三義非三藏故</span>三總結。</p>
</div><div class="div-orig"><p class=""><span class='lineInfo' line='0333b16'></span>若我說是佛頂光聚般怛羅呪從旦至暮音聲相聯字句中間亦不重疊經恒沙劫終不能盡亦說此呪名如來頂。</p>
</div><div class="div-commentary"><p class="" style="margin-left:1em"><span class='lineInfo' line='0333b19'></span>心性妙理不可窮盡所以密詮功德亦稱性而不可盡也亦說此呪名如來頂者即是大佛頂三德祕藏故。</p>
<p class="" style="margin-left:1em"><span class='lineInfo' line='0333b21'></span>二明因人滅惡生善功德三初略明二廣顯三結勸。</p>
<p class="" style="margin-left:1em"><span class='lineInfo' line='0333b22'></span>初中二初明不持之失二明能持之得。</p>
<p class="" style="margin-left:1em"><span class='lineInfo' line='0333b23'></span>今初。</p>
</div><div class="div-orig"><p class=""><span class='lineInfo' line='0333b24'></span>汝等有學未盡輪迴發心至誠取阿羅漢不持此呪而坐道場令其身心遠諸魔事無有是處。</p>
</div><div class="div-commentary"><p class="" style="margin-left:1em"><span class='lineInfo' line='0333c02'></span>二明能持之得。</p>
</div><div class="div-orig"><p class=""><span class='lineInfo' line='0333c03'></span>阿難若諸世界隨所國土所有眾生隨國所生樺皮貝葉紙素白氈書寫此呪貯於香囊是人心昏未能誦憶或帶身上或書宅中當知是人盡其生年一切諸毒所不能害。</p>
</div><div class="div-commentary"><p class="" style="margin-left:1em"><span class='lineInfo' line='0333c07'></span>此必全書五會神呪不可單書六字呪名也。</p>
<p class="" style="margin-left:1em"><span class='lineInfo' line='0333c07'></span>二廣顯二初總標二別示。</p>
<p class="" style="margin-left:1em"><span class='lineInfo' line='0333c08'></span>今初。</p>
</div><div class="div-orig"><p class=""><span class='lineInfo' line='0333c09'></span>阿難我今為汝更說此呪救護世間得大無畏成就眾生出世間智。</p>
</div><div class="div-commentary"><p class="" style="margin-left:1em"><span class='lineInfo' line='0333c11'></span>二別示八初能滅諸難二菩薩加持三不墮惡道四同佛功德五能淨業障六能消夙業七能滿眾願八能護國界。</p>
<p class="" style="margin-left:1em"><span class='lineInfo' line='0333c13'></span>今初。</p>
</div><div class="div-orig"><p class=""><span class='lineInfo' line='0333c14'></span>若我滅後末世眾生有能自誦若教他誦當知如是誦持眾生火不能燒水不能溺大毒小毒所不能害如是乃至天龍鬼神精祇魔魅所有惡呪皆不能著心得正受一切呪詛厭蠱毒藥金毒銀毒草木蟲蛇萬物毒氣入此人口成甘露味一切惡星并諸鬼神𥕺心毒人於如是人不能起惡頻那夜迦諸惡鬼王并其眷屬皆領深恩常加守護。</p>
</div><div class="div-commentary"><p class="" style="margin-left:1em"><span class='lineInfo' line='0333c21'></span>此呪既是密詮三德祕藏則誦持者固已全具祕藏威神何難不滅何毒不消以彼諸難諸毒亦全攬祕藏為體不應以祕藏而毒祕藏故也皆領深恩者溫陵所謂誦呪利彼故。</p>
<p class="" style="margin-left:1em"><span class='lineInfo' line='0333c24'></span>二菩薩加持。</p>
</div><div class="div-orig"><p class=""><span class='lineInfo' line='0334a01'></span>阿難當知是呪常有八萬四千那由他恒河沙俱胝金剛藏王菩薩種族一一皆有諸金剛眾而為眷屬晝夜隨侍設有眾生於散亂心非三摩地心憶口持是金剛王常隨從彼諸善男子何況決定菩提心者此諸金剛菩薩藏王精心陰速發彼神識是人應時心能記憶八萬四千恒河沙劫周徧了知得無疑惑。</p>
</div><div class="div-commentary"><p class="" style="margin-left:1em"><span class='lineInfo' line='0334a07'></span>菩薩精心與行人精心元非二體今以決定菩提心持此神呪則與金剛藏王心精通㳷當處湛然故此菩薩能於同體心性之中陰默迅速開發彼神識也。</p>
<p class="" style="margin-left:1em"><span class='lineInfo' line='0334a10'></span>三不墮惡道。</p>
</div><div class="div-orig"><p class=""><span class='lineInfo' line='0334a11'></span>從第一劫乃至後身生生不生藥叉羅剎及富單那迦吒富單那鳩槃荼毗舍遮等并諸餓鬼有形無形有想無想如是惡處是善男子若讀若誦若書若寫若帶若藏諸色供養劫劫不生貧窮下賤不可樂處。</p>
</div><div class="div-commentary"><p class="" style="margin-left:1em"><span class='lineInfo' line='0334a15'></span>第一劫指今發心持呪之初時也後身者指於最後成佛之一身也。</p>
<p class="" style="margin-left:1em"><span class='lineInfo' line='0334a16'></span>四同佛功德。</p>
</div><div class="div-orig"><p class=""><span class='lineInfo' line='0334a17'></span>此諸眾生縱其自身不作福業十方如來所有功德悉與此人由是得於恒河沙阿僧祇不可說不可說劫常與諸佛同生一處無量功德如惡叉聚同處熏修永無分散是故能令破戒之人戒根清淨未得戒者令其得戒未精進者令得精進無智慧者令得智慧不清淨者速得清淨不持齋戒自成齋戒。</p>
</div><div class="div-commentary"><p class="" style="margin-left:1em"><span class='lineInfo' line='0334a23'></span>十方如來所修功德本欲普施一切眾生由眾生不達同體法性所以不能領受今持此呪則知諸佛是眾生心內諸佛眾生是諸佛心內眾生故得三無差別如惡叉聚同處熏修也。</p>
<p class="" style="margin-left:1em"><span class='lineInfo' line='0334b02'></span>五能淨業障。</p>
</div><div class="div-orig"><p class=""><span class='lineInfo' line='0334b03'></span>阿難是善男子持此呪時設犯禁戒於未受<span class='doube-line-note'>持此呪之</span>時<span class='doube-line-note'>今</span>持呪之後<span class='doube-line-note'>誓不復犯則從前</span>眾破戒罪無問輕重一時銷滅縱<span class='doube-line-note'>令往時曾</span>經飲酒食噉五辛種種不淨<span class='doube-line-note'>今持咒後</span>一切諸佛菩薩金剛天仙鬼神不將為過設著不淨破弊衣服一行一住悉同清淨縱不作壇不入道場亦不行道誦持此呪還同入壇行道功德無有異也若造五逆無間重罪及諸比丘比丘尼四棄八棄誦此呪已如是重業猶如猛風吹散沙聚悉皆滅除更無毫髮。</p>
</div><div class="div-commentary"><p class="" style="margin-left:1em"><span class='lineInfo' line='0334b11'></span>問曰經云設犯禁戒於未受時持呪之後眾破戒罪無問輕重一時銷滅今末世行人於戒設有毀犯為須先作法懺後持此呪方能滅罪為是不須作法但一心持呪即能滅罪悟無生耶又或理觀未明但持事呪亦能滅罪或須解行並進然後能滅罪障悟無生耶答曰經云持呪之後眾罪悉滅者不惟為顯神呪威力正以此呪即是密詮心性故名之為呪心倘覆罪而不作法既非直心直言那與神呪體合其不能速除罪障明矣至於誠心發露後不更造專持此呪誓無癈缺無論解與不解皆有大益解則堪與阿難並驅不解亦堪與登伽同列或有不作法而但持呪者須知更為三例一者本無清淨師僧可向作法故止向像前發露此與作法同功二者有可向作法處而懷愧不懺但能永斷相續此則稍稍滅罪決不能悟無生三者雖知持呪仍犯前愆則厥罪不滅但有遠益而已。</p>
<p class="" style="margin-left:1em"><span class='lineInfo' line='0334c03'></span>六能除夙業。</p>
</div><div class="div-orig"><p class=""><span class='lineInfo' line='0334c04'></span>阿難若有眾生從無量無數劫來所有一切輕重罪障從前世來未及懺悔若能讀誦書寫此呪身上帶持若安住處莊宅園館如是積業猶湯銷雪不久皆得悟無生忍。</p>
</div><div class="div-commentary"><p class="" style="margin-left:1em"><span class='lineInfo' line='0334c08'></span>七能滿眾願。</p>
</div><div class="div-orig"><p class=""><span class='lineInfo' line='0334c09'></span>復次阿難若有女人未生男女欲求孕者若能至心憶念斯呪或能身上帶此悉怛多般怛羅者便生福德智慧男女求長命者即得長命欲求果報速圓滿者速得圓滿身命色力亦復如是命終之後隨願往生十方國土必定不生邊地下賤何況雜形。</p>
</div><div class="div-commentary"><p class="" style="margin-left:1em"><span class='lineInfo' line='0334c14'></span>八能護國界。</p>
</div><div class="div-orig"><p class=""><span class='lineInfo' line='0334c15'></span>阿難若諸國土州縣聚落饑荒疫癘或復刀兵賊難鬬諍兼餘一切厄難之地寫此神呪安城四門并諸支提或脫闍上令其國土所有眾生奉迎斯呪禮拜恭敬一心供養令其人民各各身佩或各各安所居宅地一切災厄悉皆銷滅阿難在在處處國土眾生隨有此呪天龍歡喜風雨順時五穀豐殷兆庶安樂亦復能鎮一切惡星隨方變怪災障不起人無橫夭杻械枷鎖不著其身晝夜安眠常無惡夢阿難是娑婆界有八萬四千災變惡星二十八大惡星而為上首復有八大惡星以為其主作種種形出現世時能生眾生種種災異有此呪地悉皆銷滅十二由旬成結界地諸惡災祥永不能入。</p>
</div><div class="div-commentary"><p class="" style="margin-left:1em"><span class='lineInfo' line='0335a03'></span>支提此云可供養處脫闍此翻為幢二十八大惡星不必即指二十八宿大集經中明言二十八宿皆是菩薩示現為護世間不應名為惡星也。</p>
<p class="" style="margin-left:1em"><span class='lineInfo' line='0335a05'></span>三結勸。</p>
</div><div class="div-orig"><p class=""><span class='lineInfo' line='0335a07'></span>是故如來宣示此呪於未來世保護初學諸修行者入三摩地身心泰然得大安隱更無一切諸魔鬼神及無始來冤橫宿殃舊業陳債來相惱害汝及眾中諸有學人及未來世諸修行者依我壇場如法持戒所受戒主逢清淨僧於此呪心不生疑悔是善男子於此父母所生之身不得心通十方如來便為妄語。</p>
</div><div class="div-commentary"><p class="" style="margin-left:1em"><span class='lineInfo' line='0335a13'></span>欲求感應須具四法一須依我壇場二須如法持戒三須師僧清淨四須不生疑悔四法有缺而謂如來妄語其可乎哉。</p>
<p class="" style="margin-left:1em"><span class='lineInfo' line='0335a15'></span>三護法述願二初八部眾二菩薩眾。</p>
<p class="" style="margin-left:1em"><span class='lineInfo' line='0335a16'></span>今初。</p>
</div><div class="div-orig"><p class=""><span class='lineInfo' line='0335a17'></span>說是語已會中無量百千金剛一時佛前合掌頂禮而白佛言如佛所說我當誠心保護如是修菩提者爾時梵王并天帝釋四天大王亦於佛前同時頂禮而白佛言審有如是修學善人我當盡心至誠保護令其一生所作如願復有無量藥叉大將諸羅剎王富單那王鳩槃荼王毗舍遮王頻那夜迦諸大鬼王及諸鬼帥亦於佛前合掌頂禮而白佛言我亦誓願護持是人令菩提心速得圓滿復有無量日月天子風師雨師雲師雷師并電伯等年歲巡官諸星眷屬亦於會中頂禮佛足而白佛言我亦保護是修行人安立道場得無所畏復有無量山神海神一切土神水陸空行萬物精祇并風神王無色界天於如來前同時稽首而白佛言我亦保護是修行人得成菩提永無魔事。</p>
</div><div class="div-commentary"><p class="" style="margin-left:1em"><span class='lineInfo' line='0335b07'></span>八部外護不出二世間主金剛梵釋四王鬼帥等即是眾生世間日月天子乃至風神王等即是器世間主無色界天亦屬眾生世間但權教中尚無聽法之事況能護法今是圓極法門故能令彼稱性發願也。</p>
<p class="" style="margin-left:1em"><span class='lineInfo' line='0335b11'></span>二菩薩眾。</p>
</div><div class="div-orig"><p class=""><span class='lineInfo' line='0335b12'></span>爾時八萬四千那由他恒河沙俱胝金剛藏王菩薩在大會中即從座起頂禮佛足而白佛言世尊如我等輩所修功業久成菩提不取涅槃常隨此呪救護末世修三摩提正修行者世尊如是修心求正定人若在道場及餘經行乃至散心遊戲聚落我等徒眾常當隨從待衛此人縱令魔王大自在天求其方便終不可得諸小鬼神去此善人十由旬外除彼發心樂修禪者世尊如是惡魔若魔眷屬欲來侵擾是善人者我以寶杵殞碎其首猶如微塵恒令此人所作如願。</p>
</div><div class="div-commentary"><p class="" style="margin-left:1em"><span class='lineInfo' line='0335b22'></span>此為內護即是正覺世間主也久成菩提則三覺已圓更無餘惑不取涅槃則同流九界不復更滅諸大菩薩果後行因大悲大願類皆若此寶杵殞碎魔首者摧邪顯正法應爾故或慈或威如父母故一折一攝皆拔苦故性惡法門善巧用故從第四卷請入華屋至此是第二大科示不生滅為本修因妙三觀門竟。</p>
<p class="" style="margin-left:1em"><span class='lineInfo' line='0335c04'></span>三明正助行所成伏斷圓三德位三初申請二讚許三正說。</p>
<p class="" style="margin-left:1em"><span class='lineInfo' line='0335c05'></span>今初。</p>
</div><div class="div-orig"><p class=""><span class='lineInfo' line='0335c06'></span>阿難即從座起頂禮佛足而白佛言我輩愚鈍好為多聞於諸漏心未求出離蒙佛慈誨得正熏修身心快然獲大饒益世尊如是修證佛三摩提未到涅槃云何名為乾慧之地四十四心至何漸次得修行目詣何方所名入地中云何名為等覺菩薩作是語已五體投地大眾一心佇佛慈音瞪瞢瞻仰。</p>
</div><div class="div-commentary"><p class="" style="margin-left:1em"><span class='lineInfo' line='0335c12'></span>修證佛三摩提者從始至終皆以佛知佛見而為修行所謂名字佛三摩提乃至究竟佛三摩提也涅槃者究竟圓極之果乾慧者最初觀行之因四十四心即指信住行向及四加行至何漸次得修行目問在四十四心之後答在乾慧地前正顯此三漸次乃是始終能歷之行不局初心也餘可知。</p>
<p class="" style="margin-left:1em"><span class='lineInfo' line='0335c18'></span>二讚許。</p>
</div><div class="div-orig"><p class=""><span class='lineInfo' line='0335c19'></span>爾時世尊讚阿難言善哉善哉汝等乃能普為大眾及諸末世一切眾生修三摩提求大乘者從於凡夫終大涅槃懸示無上正修行路汝今諦聽當為汝說阿難大眾合掌刳心默然受教。</p>
</div><div class="div-commentary"><p class="" style="margin-left:1em"><span class='lineInfo' line='0335c23'></span>三正說二初總明三德二別示迷悟。</p>
<p class="" style="margin-left:1em"><span class='lineInfo' line='0335c23'></span>初中二初明理絕名相二明因妄立真。</p>
<p class="" style="margin-left:1em"><span class='lineInfo' line='0335c24'></span>今初。</p>
</div><div class="div-orig"><p class=""><span class='lineInfo' line='0336a01'></span>佛言阿難當知妙性圓明離諸名相本來無有世界眾生。</p>
</div><div class="div-commentary"><p class="" style="margin-left:1em"><span class='lineInfo' line='0336a03'></span>妙性者第一義諦之體法身德也圓明者照窮法界之相般若德也離諸名相者不可以一切名而名目之不可以一切相而表示之無障無礙之用解脫德也本來無有世界者即是十界依正當體元不可得葢既無同居方便實報三土之相則寂光之相亦復不可得也本來無有眾生者即是十界假名當體元不可得葢既無九法界之名則佛界之名亦復不可得也然此妙性正是直指現前介爾心性本自如斯非指最初以為本來而謂在昔元無於今妄有也葢現前一念介爾之心本自不可思議法爾恒然故稱妙性本自豎窮橫徧了了常知故稱圓明本自具足十界依正諸法而十界依正諸法均不可以名狀此心故稱離諸名相本來無有世界眾生也倘不能直下薦取歸諸空劫以前則迷頭認影辜負圓音甚矣又復應知約於心法點示三德既爾約諸佛法及眾生法點示三德無不皆然以一一佛法一一眾生法無不皆是妙性圓明無不皆自離諸名相故也思之思之。</p>
<p class="" style="margin-left:1em"><span class='lineInfo' line='0336a21'></span>二明因妄立真。</p>
</div><div class="div-orig"><p class=""><span class='lineInfo' line='0336a22'></span>因妄有生因生有滅生滅名妄滅妄名真是稱如來無上菩提及大涅槃二轉依號。</p>
</div><div class="div-commentary"><p class="" style="margin-left:1em"><span class='lineInfo' line='0336a24'></span>因妄有生非謂實有所生意顯秪因迷妄所以非生妄謂有生耳由其非生妄見有生所以非滅妄見有滅是故生滅二俱名妄了知二妄俱不可得性本寂滅強名為真是稱如來無上菩提及大涅槃二種轉依之名號也葢眾生迷此現前一念之性著相計名是謂轉菩提依煩惱轉涅槃依生死如水成氷如來達此現前一念之性妙性圓明離諸名相是謂轉煩惱依菩提轉生死依涅槃如氷成水但轉其名元無實性故云二轉依號也無轉而論轉則有名字轉乃至究竟轉之不同初開圓解知一切法本不生滅為名字轉乾慧地為觀行轉十信位為相似轉十住行向四種加行十地等覺為分證轉妙覺極果為究竟轉九界眾生轉菩提依煩惱轉涅槃依生死則有十二類生差別佛界眾生轉煩惱依菩提轉生死依涅槃則有五十七位不同菩提是能照之三智涅槃是所照之三德又菩提屬智即般若德涅槃屬斷即解脫德煩惱即菩提生死即涅槃轉無可轉當體法界即法身德始終皆是三德祕藏不縱不橫不可思議故曰總明三德也。</p>
<p class="" style="margin-left:1em"><span class='lineInfo' line='0336b19'></span>二別示迷悟二初明迷真起妄成十二類生顛倒法二明滅妄名真立六十聖位轉依號。</p>
<p class="" style="margin-left:1em"><span class='lineInfo' line='0336b21'></span>初中二初敘意總明二約相別示。</p>
<p class="" style="margin-left:1em"><span class='lineInfo' line='0336b21'></span>今初。</p>
</div><div class="div-orig"><p class=""><span class='lineInfo' line='0336b23'></span>阿難汝今欲修真三摩地直詣如來大涅槃者先當識此眾生世界二<span class='doube-line-note'>種</span>顛倒<span class='doube-line-note'>之</span>因顛倒不生斯則如來真三摩地。</p>
</div><div class="div-commentary"><p class="" style="margin-left:1em"><span class='lineInfo' line='0336c02'></span>真三摩地即是大佛頂首楞嚴王三昧全性起修全修在性故言真也直詣如來大涅槃者直心正念真如始從名字乃至究竟全以佛覺用為己心中間永無諸委曲相也眾生二字約惑業邊即是十界假名對菩提言世界二字約果報邊即是十界五陰實法所謂十二類生對涅槃言乃指眾生世間非單指器世間也以舉正報必能該依報故夫離却眾生無十二類離十二類別無眾生而皆在迷情顛倒之中離菩提智無涅槃理離涅槃理無菩提智而總由妙悟不生之體葢顛倒理即不生眾生於無生中妄見有生達此不生道理便成名字不生便是名字真三摩地乃至究竟不生斯則究竟真三摩地也。</p>
<p class="" style="margin-left:1em"><span class='lineInfo' line='0336c14'></span>二約相別示二初明眾生顛倒二明世界顛倒。</p>
<p class="" style="margin-left:1em"><span class='lineInfo' line='0336c15'></span>今初。</p>
</div><div class="div-orig"><p class=""><span class='lineInfo' line='0336c16'></span>阿難云何名為眾生顛倒阿難由性明心性明圓故因明發性性妄見生從畢竟無成究竟有此有所有非因所因住所住相了無根本本此無住建立世界及諸眾生迷本圓明是生虗妄妄性無體非有所依將欲復真欲真已非真真如性非真求復宛成非相非生非住非心非法展轉發生生力發明熏以成業同業相感因有感業相滅相生由是故有眾生顛倒。</p>
</div><div class="div-commentary"><p class="" style="margin-left:1em"><span class='lineInfo' line='0336c24'></span>此具明九界眾生顛倒因也若約第一義諦離名絕相則十界俱非十界若約隨緣染淨假名假相則十界皆號眾生但九界違時真性名為顛倒眾生惟佛妙合本理可名不顛倒眾生耳文有三節初從由性明心至及諸眾生是總明九界顛倒之因猶初卷中所謂一切眾生從無始來種種顛倒等也二從迷本圓明至宛成非相是別明三乘魔外顛倒之因猶初卷中所謂諸修行人不能得成無上菩提等也三從非生非住至故有眾生顛倒是結明九界顛倒之相猶初卷中所謂皆由不知二種根本等也初中由性明心二句即四卷中所謂性覺必明也因明發性一句即所謂妄為明覺也性妄見生一句即所謂因明立所所既妄立生汝妄能也從畢竟無二句即所謂無同異中熾然成異也非因所因一句即所謂迷本無因也言秪由本性真明之心其性本明圓故然但有性德未有修德故因而明發於性性中之妄見忽生遂從畢竟無中妄成究竟有相然而此有所有當體虗妄如空中華如夢中物實非因於所因即今住所住相亦復了無根本不過本此無住建立世界及諸眾生耳此明眾生顛倒而兼及世界者正顯世界與眾生秪因一迷更無二法故也次文意謂迷於本性圓明之體是生虗妄是故妄性本無自體亦非更有所依彼權乘菩薩及二乘人將欲捨妄復真欲真已非真真如性矣況魔外等以非真而求復不宛然益成非相乎第三意顯生住心法本無自性由諸眾生及三乘魔外等於此非生非住非心非法而妄見有生有住有心有法從此虗妄展轉發生生力發明熏以成業同業相感有滅有生而九界眾生顛倒從此非有妄成有矣夫非生而妄見有生乃至非法而妄見有法此即是惑也生力發明即由惑以起業也同業相感即由業以招報也若於無生無住無心無法性中妄見有同居三界生住心法是見思惑熏成有漏善惡不動諸業感於同居分段滅生若於無生無住無心無法性中妄見有方便三界生住心法是塵沙惑熏成無漏徧真之業感於方便變易滅生若於無生無住無心無法性中妄見有實報三界生住心法是無明感熏成亦漏亦無漏業感於實報變易滅生又不知同居方便實報三土生住心法當體即空是見思惑不知三土生住心法種種假名是塵沙惑不知三土生住心法全體中道是無明惑乃至由惑起業由業招報故有九界眾生顛倒相也。</p>
<p class="" style="margin-left:1em"><span class='lineInfo' line='0337b19'></span>二明世界顛倒二初約因標名二約果釋相。</p>
<p class="" style="margin-left:1em"><span class='lineInfo' line='0337b20'></span>今初。</p>
</div><div class="div-orig"><p class=""><span class='lineInfo' line='0337b21'></span>阿難云何名為世界顛倒是有所有分段妄生因此界立非因所因無住所住遷流不住因此世成三世四方和合相涉變化眾生成十二類是故世界因動有聲因聲有色因色有香因香有觸因觸有味因味知法六亂妄想成業性故十二區分由此輪轉是故世間聲香味觸窮十二變為一旋復乘此輪轉顛倒相故是有世界卵生胎生濕生化生有色無色有想無想若非有色若非無色若非有想若非無想。</p>
</div><div class="div-commentary"><p class="" style="margin-left:1em"><span class='lineInfo' line='0337c05'></span>此即牒上眾生顛倒之因而為世界顛倒之相也上云此有所有非因所因住所住相了無根本今牒上此有所有一句而成界牒上非因所因三句而成世言是妄有所有則分段之形妄生因此而四方之界遂立然此妄有既非因於所因則便無住所住故復遷流不住因此而三世之相遂成即此三世與彼四方和合互相涉入因此變化眾生成十二類是故一念無明不覺而心動動即有聲有聲即有色香觸味法等六塵頓具亂想紛然惑為業根業為報本報復起惑如惡叉聚永不相離矣然遠論動源過在無始近而論之只是當念一念不生六妄自息惑業苦三如華滅空故曰顛倒不生斯則如來真三摩地也色聲香味觸法互為緣起互具互生舉聲為首必具六塵舉色舉香無不咸爾約塵對根名為十二區分窮盡十二類之變態為業性之一旋復是故十二類生類類互具類類互生乃至等覺以下一分微細無明未斷則於十二類中各各尚有一分生因未盡故此十二類生世界顛倒之相敵體與大涅槃相翻正所謂迷時轉涅槃依生死則有地獄分段生死乃至菩薩變易生死悟時轉生死依涅槃則有名字涅槃乃至究竟涅槃是故下文十二類生之相一往雖似但約欲界仍須約事約理兼約界內界外以申明之乃與後文重重單複十二方盡妙覺成無上道之旨合也。</p>
<p class="" style="margin-left:1em"><span class='lineInfo' line='0338a05'></span>二約果釋相二初別明二總結。</p>
<p class="" style="margin-left:1em"><span class='lineInfo' line='0338a06'></span>初別明十二初卵生相<span class='doube-line-note'>至</span>十二非無想相。</p>
<p class="" style="margin-left:1em"><span class='lineInfo' line='0338a06'></span>今初。</p>
</div><div class="div-orig"><p class=""><span class='lineInfo' line='0338a07'></span>阿難由因世界虗妄輪迴動顛倒故和合氣成八萬四千飛沉亂想如是故有卵羯邏藍流轉國土魚鳥龜蛇其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0338a10'></span>世界者指五陰實法也虗妄者惑也動者業也氣及飛沉報也卵惟想生故云虗妄惑為業報之本故號輪迴想多掉舉故稱為動業必由感故言顛倒卵以氣交如雄鳴上風雌鳴下風之類故云和合氣成各由八萬四千煩惱感變故云八萬四千飛沉亂想羯邏藍此云凝滑即是羣卵受生初位鳥為飛類魚及龜蛇皆是沉類充塞者豎窮橫徧也約義申明者見思虗妄塵沙虗妄無明虗妄即是分段變易二輪迴本惡動善動有漏動無漏動二邊動皆是顛倒業相人畜男女氣分色無色界禪定氣分方便涅槃氣分出假神通氣分中道佛性氣分散亂為飛昏昧為沉觀慧為飛靜定為沉空觀為飛體真止為沉假觀為飛方便隨緣止為沉中觀為飛息二邊分別止為沉見思卵殻塵沙卵殻無明卵殻以要言之九界皆名卵生惟佛破無明殻定慧平等不飛不沉永滅妄想緣氣習影寂然不動不顛不倒真實常住非卵生也又佛永斷微細卵生生因而能示現九界卵生又卵生顛倒本自不生達此不生之理從名字斷至究竟斷故有五十五位真菩提路也又九界眾生不知諸法體是虗妄誤為真實是故不能神通自在轉變由心不能動於法界不能和合自心所現十界氣分示現十界種種飛沉惟佛徹證虗妄之性善巧輪迴變動法界以九界為佛界以佛界為九界和合九界中佛界氣分示現佛界飛沉和合佛界中九界氣分示現九界飛沉是故惟佛如來名為究竟卵生眾生是究竟魚究竟鳥究竟龜蛇一究竟一切究竟則是顯出卵生實性方成佛道蓋虗妄輪迴是般若實性動顛倒是解脫實性氣及飛沉是法身實性又虗妄及動氣及飛沉皆即中故名為妙性皆即色故名為圓明皆即假故離諸名相如此顯出實性則有名字顯出乃至究竟顯出成妙覺也下皆准知不復具說。</p>
<p class="" style="margin-left:1em"><span class='lineInfo' line='0338b18'></span>二胎生相。</p>
</div><div class="div-orig"><p class=""><span class='lineInfo' line='0338b19'></span>由因世界雜染輪迴欲顛倒故和合滋成八萬四千橫竪亂想如是故有胎遏蒲曇流轉國土人畜龍仙其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0338b22'></span>胎因情有惑名雜染綢繆愛戀業名為欲精血雜和報名為滋遏蒲曇此云皰形二七日位胎卵漸分之相也人仙是豎畜龍是橫約義者見思雜染塵沙無明雜染男女欲愛味禪欲愛偏真欲愛神通欲愛但中欲愛精血為滋十支為滋無漏法味為滋出假法味為滋中道法味為滋性中三德為橫修中三德為豎因中三德為豎果下三德為橫此是所斷也如外無智智外無如以為雜染法喜之妻以為欲愛三諦法味為滋六而常即為橫即而常六為豎此是所顯也。</p>
<p class="" style="margin-left:1em"><span class='lineInfo' line='0338c07'></span>三濕生相。</p>
</div><div class="div-orig"><p class=""><span class='lineInfo' line='0338c08'></span>由因世界執著輪迴趣顛倒故和合煖成八萬四千翻覆亂想如是故有濕相蔽尸流轉國土含蠢蠕動其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0338c11'></span>濕以合感感名執著附勢趨炎業名為趣火水相成報名為煖所趨無定名為翻覆蔽尸此云軟肉濕生之初相也約義者見思執著塵沙無明執著趣有趣空趣邊趣中同居煖相方便煖相實報煖相有所翻向必有所覆背見思潤生塵沙無明潤生潤名濕相此是所斷也究盡諸法實相方可執著隨舉一法一切法趣是趣不過一切諸法中悉有安樂性善巧觀察猶如鑽火欲然其木便有真諦煖相俗諦煖相中諦煖相十界俱即為翻十界俱非為覆心心流入薩婆若海與佛如來法流水接名為濕相此是所顯也。</p>
<p class="" style="margin-left:1em"><span class='lineInfo' line='0338c21'></span>四化生相。</p>
</div><div class="div-orig"><p class=""><span class='lineInfo' line='0338c22'></span>由因世界變易輪迴假顛倒故和合觸成八萬四千新故亂想如是故有化相羯南流轉國土轉蛻飛行其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339a01'></span>無而忽有革貌易形皆名為化化以離應惑名變易反覆不實業名為假隨其所遇報名為觸新是所趨故是所脫羯南此云硬肉化生之初相也約義者見思變易塵沙無明變易因成假相續假相待假同居諸觸方便諸觸實報諸觸界內界外傳傳為新傳傳為故業化願化意生化此是所斷也不變隨緣名為變易一假一切假三諦皆假大般涅槃八自在觸惟心所現為新因心成體為故乃至無記化化此是所顯也。</p>
<p class="" style="margin-left:1em"><span class='lineInfo' line='0339a09'></span>五有色相。</p>
</div><div class="div-orig"><p class=""><span class='lineInfo' line='0339a10'></span>由因世界留礙輪迴障顛倒故和合著成八萬四千精耀亂想如是故有色相羯南流轉國土休咎精明其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339a13'></span>妄想堅執惑名留礙質滯不通業名為障精明顯耀報名為著上則日月星辰為祥為孽下則蚌珠螢火為瑞為妖皆名有色也約義者見思留礙塵沙無明留礙有漏障偏空障二邊障幻色顯著涅槃顯著神通顯著有漏色無漏色如幻色此是所斷也性相常住名為留礙遮障惡道遮障有漏遮障二邊名之為障真諦顯著俗諦顯著中諦顯著名之為著乃至真善妙色此是所顯也。</p>
<p class="" style="margin-left:1em"><span class='lineInfo' line='0339a20'></span>六無色相。</p>
</div><div class="div-orig"><p class=""><span class='lineInfo' line='0339a22'></span>由因世界銷散輪迴惑顛倒故和合暗成八萬四千陰隱亂想如是故有無色羯南流轉國土空散銷沉其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339b01'></span>厭有著空滅身歸無惑名銷散迷漏無聞不達空理業名為惑依晦昧空報名為暗難可見聞故名陰隱相是頑鈍仍名羯南空散銷沉不專指於無色四天大凡川谷幽險黑暗諸處所有虗空神等皆其類也約義者銷散形色銷散涅槃銷散二諦迷惑真空迷惑妙有迷惑中道頑空暗偏空暗但中不具諸法暗此是所斷也銷散見思銷散塵沙無明猶如幻師能惑一切引誘諸子置秘密藏我亦不久自入其中此祕密藏義之如暗亦名第一義空即是所顯也。</p>
<p class="" style="margin-left:1em"><span class='lineInfo' line='0339b10'></span>七有想相。</p>
</div><div class="div-orig"><p class=""><span class='lineInfo' line='0339b11'></span>由因世界罔象輪迴影顛倒故和合憶成八萬四千潛結亂想如是故有想有羯南流轉國土神鬼精靈其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339b14'></span>似有若無惑名罔象蹈迹附影業名為影幽潛之中妄結狀貌並因同分虗妄憶想之所構成報名為憶無有實色但有想相而已約義者見思罔象塵沙無明罔象有漏業影無漏業影二邊業影同居憶想方便憶想實報憶想此是所斷也得理之智名為罔象法界諸法一切如影正徧知海從心想生名之為憶此是所顯也。</p>
<p class="" style="margin-left:1em"><span class='lineInfo' line='0339b20'></span>八無想相。</p>
</div><div class="div-orig"><p class=""><span class='lineInfo' line='0339b21'></span>由因世界愚鈍輪迴癡顛倒故和合頑成八萬四千枯槁亂想如是故有無想羯南流轉國土精神化為土木金石其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339b24'></span>不了諦理惑名愚鈍固守頑礙業名為癡無知質礙報名為頑雖云枯槁仍是亂想以其心外無法法法唯心故也約義者見思愚鈍塵沙無明愚鈍有漏癡偏空癡二邊癡分段頑變易頑無有三諦法流所潤故名枯槁此是所斷也於一切法不分別名為愚鈍無所取捨名癡三諦之理常凝不變名頑惑業苦三不復生畏名為枯槁此是所顯也。</p>
<p class="" style="margin-left:1em"><span class='lineInfo' line='0339c07'></span>九非有色相。</p>
</div><div class="div-orig"><p class=""><span class='lineInfo' line='0339c08'></span>由因世界相待輪迴偽顛倒故和合染成八萬四千因依亂想如是故有非有色相成色羯南流轉國土諸水母等以蝦為目其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339c11'></span>巧偽假托惑名相待無有真實業名為偽所取羶穢報名為染彼此異質相為因依如水母等以水沫為體以蝦為目本非有色待物成色不能自用待物有用又水母因蝦而得行眾蝦依水母而得食故云因依亂想也約義者根塵相待空有相待中邊相待有為如幻故偽無為不實故偽界內染界外染等此是所斷也理函智蓋名相待法無自他等實性名偽法身和功德猶如水銀和真金故名為染此是所顯也。</p>
<p class="" style="margin-left:1em"><span class='lineInfo' line='0339c19'></span>十非無色相。</p>
</div><div class="div-orig"><p class=""><span class='lineInfo' line='0339c20'></span>由因世界相引輪迴性顛倒故和合呪成八萬四千呼召亂想由是故有非無色相無色羯南流轉國土呪詛厭生其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0339c23'></span>互相引發惑名相引習以成種業名為性音聲呼召報名為呪本非無色今詛令無色而密召用之也約義者見思相引塵沙無明相引惡性善性有漏性無漏性世間呪出世間呪等此是所斷也三車引大車引緣因性了因性無上呪無等呪此是所顯也。</p>
<p class="" style="margin-left:1em"><span class='lineInfo' line='0340a04'></span>十一非有想相。</p>
</div><div class="div-orig"><p class=""><span class='lineInfo' line='0340a05'></span>由因世界合妄輪迴罔顛倒故和合異成八萬四千迴互亂想如是故有非有想相成想羯南流轉國土彼蒲盧等異質相成其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0340a08'></span>二妄相合感名合妄性情虗假業名為罔彼此不同報名為異本異而迴互令同故名迴互亂想蒲盧桑蟲也細腰諸蜂不能自育取而呪之不久成蜂本來非有蜂想而今忽成蜂想也約義者見思妄塵沙無明妄有為法是罔無為法亦是罔界內異質界外異質此是所斷也此見及緣元是菩提妙淨明體故名合妄見與見緣并所想相如虗空華故名為罔十法界性融成一性名和合異九界眾生皆稱弟子名為迴互此是所顯也。</p>
<p class="" style="margin-left:1em"><span class='lineInfo' line='0340a16'></span>十二非無想相。</p>
</div><div class="div-orig"><p class=""><span class='lineInfo' line='0340a18'></span>由因世界怨害輪迴殺顛倒故和合怪成八萬四千食父母想如是故有非無想相無想羯南流轉國土如土梟等附塊為兒及破鏡鳥以毒樹果抱為其子子成父母皆遭其食其類充塞。</p>
</div><div class="div-commentary"><p class="" style="margin-left:1em"><span class='lineInfo' line='0340a22'></span>懷怨謀害惑名怨害斷彼軀命業名為殺磣毒變常報名為怪塊果為兒非無子想子食父母出於意想之外也約義者見思怨害塵沙無明怨害事殺理殺同居中怪食真諦父空智母方便中怪食俗諦父道智母實報中怪食中諦父種智母此是所斷也弑無明父害貪愛母護生須是殺殺盡始安居怨害為法界一切法趣怨害是趣不過此是所顯也。</p>
<p class="" style="margin-left:1em"><span class='lineInfo' line='0340b05'></span>二總結。</p>
</div><div class="div-orig"><p class=""><span class='lineInfo' line='0340b06'></span>是名眾生十二種類。</p>
</div><p class='juan'>大佛頂如來密因修證了義諸菩薩萬行首楞嚴經卷第七文句</p></div>
</div>
<div id='cbeta-copyright'><p>
【經文資訊】《卍新續藏》第 13 冊 No. 285 楞嚴經文句<br/>
【版本記錄】發行日期：2021-04，最後更新：2019-09-12<br/>
【編輯說明】本資料庫由中華電子佛典協會（CBETA）依《卍新續藏》所編輯<br/>
【原始資料】CBETA 人工輸入，CBETA 掃瞄辨識<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>