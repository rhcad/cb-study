<html>
<head>
<meta http-equiv="Content-Type" content="text/html; charset=utf-8" />
<title>般若波羅蜜多心經</title>
<style>#cbeta-copyright{background-color:#f0f0f0;padding:10px;}#cbeta-copyright p{text-indent:0!important;}.bold{font-weight:bold;}.byline{color:#408080;text-align:right;}.cbeta{color:red;}.doube-line-note{color:purple;font-size:0.8em;}.head{font-size:larger;color:#0000a0;}.juan{font-size:larger;color:#00f;}div.lg{display:table;color:#008040;margin-left:4em!important;}div.lg-cell{display:table-cell;padding-left:1em;padding-right:1em;}div.lg-row{display:table-row;}div.div-orig{font-weight:bold;}p{text-indent:2em;}span.hint{color:blue;}ul.no-marker{list-style-type:none;}</style>
</head>
<body>
<div id='body'>
No. 253 [Nos. 250-252, 254, 255, 257]<p class='juan'>般若波羅蜜多心經</p><p class="byline"><span class='lineInfo' line='0849b25'></span>罽賓國三藏般若共利言等譯</p>
<div class="div-jing"><p class=""><span class='lineInfo' line='0849b26'></span>如是我聞：</p>
<p class=""><span class='lineInfo' line='0849b26'></span>一時佛在王舍城耆闍崛山中，與大比丘眾及菩薩眾俱。時佛世尊即入三昧，名廣大甚深。</p>
<p class=""><span class='lineInfo' line='0849b28'></span>爾時眾中有菩薩摩訶薩，名觀自在，行深般若波羅蜜多時，照見五蘊皆空，離諸苦厄。即時舍利弗承佛威力，合掌恭敬白觀自在菩薩摩訶薩言：「善男子！若有欲學甚深般若波羅蜜多行者，云何修行？」如是問已。</p>
<p class=""><span class='lineInfo' line='0849c04'></span>爾時觀自在菩薩摩訶薩告具壽舍利弗言：「舍利子！若善男子、善女人行甚深般若波羅蜜多行時，應觀五蘊性空。舍利子！色不異空，空不異色。色即是空，空即是色。受、想、行、識亦復如是。舍利子！是諸法空相，不生不滅、不垢不淨、不增不減。是故空中無色，無受、想、行、識，無眼、耳、鼻、舌、身、意，無色、聲、香、味、觸、法，無眼界乃至無意識界。無無明亦無無明盡，乃至無老死亦無老死盡。無苦、集、滅、道，無智亦無得。以無所得故，菩提薩埵依般若波羅蜜多故心無罣礙。無罣礙故，無有恐怖，遠離顛倒夢想，究竟涅槃。三世諸佛依般若波羅蜜多故，得阿耨多羅三藐三菩提。故知般若波羅蜜多是大神呪、是大明呪、是無上呪、是無等等呪，能除一切苦，真實不虛。故說般若波羅蜜多呪。」</p>
<p class=""><span class='lineInfo' line='0849c19'></span>即說呪曰：</p>
<p class="dharani"><span class='lineInfo' line='0849c20'></span>「<span class="gaiji" data-gid="CB00754">櫱</span>諦　<span class="gaiji" data-gid="CB00754">櫱</span>諦　波羅<span class="gaiji" data-gid="CB00754">櫱</span>諦　波羅僧<span class="gaiji" data-gid="CB00754">櫱</span>諦　菩提　娑<span class='doube-line-note'>蘇紇反</span>婆訶</p>
<p class=""><span class='lineInfo' line='0849c22'></span>「如是，舍利弗！諸菩薩摩訶薩於甚深般若波羅蜜多行，應如是行。」如是說已。</p>
<p class=""><span class='lineInfo' line='0849c23'></span>即時，世尊從廣大甚深三摩地起，讚觀自在菩薩摩訶薩言：「善哉，善哉！善男子！如是，如是！如汝所說。甚深般若波羅蜜多行，應如是行。如是行時，一切如來皆悉隨喜。」</p>
<p class=""><span class='lineInfo' line='0849c27'></span>爾時世尊說是語已，具壽舍利弗大喜充遍，觀自在菩薩摩訶薩亦大歡喜。時彼眾會天、人、阿修羅、乾闥婆等，聞佛所說，皆大歡喜，信受奉行。</p>
</div><p class='juan'>般若波羅蜜多心經</p>
</div>
<div id='cbeta-copyright'><p>
【經文資訊】《大正新脩大藏經》第 8 冊 No. 253 般若波羅蜜多心經<br/>
【版本記錄】發行日期：2021-04，最後更新：2021-03-23<br/>
【編輯說明】本資料庫由中華電子佛典協會（CBETA）依《大正新脩大藏經》所編輯<br/>
【原始資料】莊德明大德提供，CBETA 自行掃瞄辨識，CBETA 提供新式標點，其他<br/>
【其他事項】詳細說明請參閱【<a href='http://www.cbeta.org/copyright.php' target='_blank'>中華電子佛典協會資料庫版權宣告</a>】
</p></div>
</body></html>