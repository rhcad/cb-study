<div id="body0">
	<p id="p14" data-head-level="2" class="head"><note data-nid="1">不真空論第二</note><sup class="note-tag" data-tag="[憨]" data-nid="1"></sup></p>
	<p id="p15"><note data-nid="2">夫至虛無生者，蓋是般若玄鑑之妙趣，有物之宗極者也。自非聖明特達，何能契神於有無之間哉？是以至人通神心於無窮，窮所不能滯；極耳目於視聽，聲色所不能制者，豈不以其即萬物之自虛，故物不能累其神明者也。</note><sup class="note-tag" data-tag="[憨]" data-nid="2"></sup><note data-nid="3">是以聖人乘真心而理順，則無滯而不通；審一氣以觀化，故所遇而順適。無滯而不通，故能混雜致湻；所遇而順適，故則觸物而一。如此，則萬象雖殊而不能自異。不能自異，故知象非真象。象非真象故，則雖象而非象。</note><sup class="note-tag" data-tag="[憨]" data-nid="3"></sup></p>
	<p id="p15a"><note data-nid="3">然則物我同根、是非一氣，潛微幽隱，殆非群情之所盡，故頃爾談論，至於虛宗，每有不同。夫以不同而適同，有何物而可同哉？故眾論競作而性莫同焉。</note><sup class="note-tag" data-tag="[憨]" data-nid="3"></sup><note data-nid="4">何則？心無者，無心於萬物，萬物未嘗無。此得在於神靜，失在於物虛。</note><sup class="note-tag" data-tag="[憨]" data-nid="4"></sup><note data-nid="5">即色者，明色不自色，故雖色而非色也。夫言色者，但當色即色，豈待色色而後為色哉？此直語色不自色，未領色之非色也。</note><sup class="note-tag" data-tag="[憨]" data-nid="5"></sup><note data-nid="6">本無者，情尚於無，多觸言以賓無。故非有，有即無；非無，無亦無。尋夫立文之本旨者，直以非有非真有，非無非真無耳。何必非有無此有，非無無彼無？此直好無之談，豈謂順通事實，即物之情哉！</note><sup class="note-tag" data-tag="[憨]" data-nid="6"></sup><note data-nid="7">夫以物物於物，則所物而可物；以物物非物，故雖物而非物。是以物不即名而就實，名不即物而履真。</note><note data-nid="8"><sup class="note-tag" data-tag="[憨]" data-nid="7"></sup>然則真諦獨靜於名教之外，豈曰文言之能辨哉？然不能杜默，聊復厝言以擬之。試論之曰：</note><sup class="note-tag" data-tag="[憨]" data-nid="8"></sup></p>
	<p id="p16">《<note data-nid="9">摩訶衍論》云：「諸法亦非有相，亦非無相。」《中論》云：「諸法不有不無者，第一真諦也。</note><sup class="note-tag" data-tag="[憨]" data-nid="9"></sup>」<note data-nid="10">尋夫不有不無者，豈謂滌除萬物、杜塞視聽，寂寥虛豁，然後為真諦者乎？</note><sup class="note-tag" data-tag="[憨]" data-nid="10"></sup><note data-nid="11">誠以即物順通，故物莫之逆；即偽即真，故性莫之易。性莫之易，故雖無而有；物莫之逆，故雖有而無。雖有而無，所謂非有；雖無而有，所謂非無。如此，則非無物也，物非真物。物非真物，故於何而可物？</note><sup class="note-tag" data-tag="[憨]" data-nid="11"></sup><note data-nid="12">故經云：「色之性空，非色敗空。」以明夫聖人之於物也，即萬物之自虛，豈待宰割以求通哉！</note><sup class="note-tag" data-tag="[憨]" data-nid="12"></sup></p>
	<p id="p16a"><note data-nid="13">是以寢疾有不真之談，超日有即虛之稱；然則三藏殊文，統之者一也。</note><note data-nid="14"><sup class="note-tag" data-tag="[憨]" data-nid="13"></sup>故《放光》云：「第一真諦，無成無得；世俗諦故，便有成有得。</note><sup class="note-tag" data-tag="[憨]" data-nid="14"></sup>」<note data-nid="15">夫有得即是無得之偽號，無得即是有得之真名。</note><sup class="note-tag" data-tag="[憨]" data-nid="15"></sup><note data-nid="16">真名故，雖真而非有；偽號故，雖偽而非無。</note><sup class="note-tag" data-tag="[憨]" data-nid="16"></sup><note data-nid="17">是以言真未嘗有，言偽未嘗無。二言未始一，二理未始殊。故經云：「真諦、俗諦謂有異耶？答曰：無異也。」此經直辯真諦以明非有，俗諦以明非無；豈以諦二而二於物哉？</note><sup class="note-tag" data-tag="[憨]" data-nid="17"></sup></p>
	<p id="p16b"><note data-nid="18">然則萬物果有其所以不有，有其所以不無。</note><note data-nid="19"><sup class="note-tag" data-tag="[憨]" data-nid="18"></sup>有其所以不有，故雖有而非有；有其所以不無，故雖無而非無。</note><sup class="note-tag" data-tag="[憨]" data-nid="19"></sup><note data-nid="20">雖無而非無，無者不絕虛；雖有而非有，有者非真有。若有不即真，無不夷跡，然則有無稱異，其致一也。</note><note data-nid="21"><sup class="note-tag" data-tag="[憨]" data-nid="20"></sup>故童子歎曰：「說法不有亦不無，以因緣故諸法生。</note><sup class="note-tag" data-tag="[憨]" data-nid="21"></sup>」《<note data-nid="22">瓔珞經》云：「轉法輪者，亦非有轉，亦非無轉，是謂轉無所轉。」此乃眾經之微言也。</note><note data-nid="23"><sup class="note-tag" data-tag="[憨]" data-nid="22"></sup>何者？謂物無耶，則邪見非惑；謂物有耶，則常見為得。</note><sup class="note-tag" data-tag="[憨]" data-nid="23"></sup><note data-nid="24">以物非無，故邪見為惑；以物非有，故常見不得。</note><sup class="note-tag" data-tag="[憨]" data-nid="24"></sup></p>
	<p id="p16c"><note data-nid="24">然則非有非無者，信真諦之談也。</note><sup class="note-tag" data-tag="[憨]" data-nid="24"></sup><note data-nid="25">故《道行》云：「心亦不有亦不無。」《中觀》云：「物從因緣故不有，緣起故不無。」尋理，即其然矣。</note><sup class="note-tag" data-tag="[憨]" data-nid="25"></sup><note data-nid="26">所以然者，夫有若真有，有自常有，豈待緣而後有哉？譬彼真無，無自常無，豈待緣而後無也！若有不自有，待緣而後有者，故知有非真有。有非真有，雖有，不可謂之有矣。不無者，夫無則湛然不動，可謂之無。萬物若無，則不應起；起則非無。以明緣起故不無也。</note><sup class="note-tag" data-tag="[憨]" data-nid="26"></sup><note data-nid="27">故《摩訶衍論》云：「一切諸法，一切因緣故應有；一切諸法，一切因緣故不應有。一切無法，一切因緣故應有；一切有法，一切因緣故不應有。」尋此有無之言，豈直反論而已哉！</note><note data-nid="28"><sup class="note-tag" data-tag="[憨]" data-nid="27"></sup>若應有，即是有，不應言無；若應無，即是無，不應言有。</note><sup class="note-tag" data-tag="[憨]" data-nid="28"></sup><note data-nid="29">言有，是為假有，以明非無。借無，以辨非有。此事一稱二，其文有似不同。苟領其所同，則無異而不同。</note><sup class="note-tag" data-tag="[憨]" data-nid="29"></sup></p>
	<p id="p16d"><note data-nid="30">然則萬法，果有其所以不有不可得而有；有其所以不無不可得而無。</note><sup class="note-tag" data-tag="[憨]" data-nid="30"></sup><note data-nid="31">何則？欲言其有，有非真生；欲言其無；事象既形。象形，不即無；非真，非實有。然則不真空義，顯於茲矣！</note><note data-nid="32"><sup class="note-tag" data-tag="[憨]" data-nid="31"></sup>故《放光》云：「諸法假號不真，譬如幻化人。非無幻化人，幻化人非真人也。</note><sup class="note-tag" data-tag="[憨]" data-nid="32"></sup>」<note data-nid="33">夫以名求物，物無當名之實；以物求名，名無得物之功。</note><sup class="note-tag" data-tag="[憨]" data-nid="33"></sup><note data-nid="34">物無當名之實，非物也；名無得物之功，非名也。是以名不當實，實不當名。名實無當，萬物安在？</note><note data-nid="35"><sup class="note-tag" data-tag="[憨]" data-nid="34"></sup>故《中觀》云：「物無彼此。」而人以此為此，以彼為彼。彼亦以此為彼，以彼為此。</note><sup class="note-tag" data-tag="[憨]" data-nid="35"></sup><note data-nid="36">此、彼莫定乎一名，而惑者懷必然之志。</note><sup class="note-tag" data-tag="[憨]" data-nid="36"></sup></p>
	<p id="p16e"><note data-nid="36">然則彼此初非有，惑者初非無，</note><sup class="note-tag" data-tag="[憨]" data-nid="36"></sup><note data-nid="37">既悟彼此之非有，有何物而可有哉？故知萬物非真，假號久矣！</note><note data-nid="38"><sup class="note-tag" data-tag="[憨]" data-nid="37"></sup>是以《成具》立強名之文，園林託指馬之況。如此，則深遠之言，於何而不在！</note><sup class="note-tag" data-tag="[憨]" data-nid="38"></sup><note data-nid="39">是以聖人乘千化而不變，履萬惑而常通者，以其即萬物之自虛，不假虛而虛物也。故經云：「甚奇，世尊！不動真際為諸法立處。」非離真而立處，立處即真也。</note><note data-nid="40"><sup class="note-tag" data-tag="[憨]" data-nid="39"></sup>然則道遠乎哉？觸事而真！聖遠乎哉？體之即神！</note><sup class="note-tag" data-tag="[憨]" data-nid="40"></sup></p>
	<p id="p17" class="juan-end">不真空論<span class="doube-line-note">終</span></p>
</div>