<div id="body0">
	<p id="p18" data-head-level="2" class="head"><note data-nid="1">般若無知論第三</note><sup class="note-tag" data-tag="[憨]" data-nid="1"></sup></p>
	<p id="p19"><note data-nid="2">夫般若虛玄者，蓋是三乘之宗極也。誠真一之無差，</note><note data-nid="3"><sup class="note-tag" data-tag="[憨]" data-nid="2"></sup>然異端之論，紛然久矣。</note><note data-nid="4"><sup class="note-tag" data-tag="[憨]" data-nid="3"></sup>有天竺沙門鳩摩羅什者，少踐大方，研機斯趣。獨拔於言象之表，妙契於希夷之境；</note><note data-nid="5"><sup class="note-tag" data-tag="[憨]" data-nid="4"></sup>齊異學於迦夷</note><sup class="note-tag" data-tag="[憨]" data-nid="5"></sup>，<note data-nid="6">揚湻風於東扇。將爰燭殊方而匿糴涼土者，所以道不虛應，應必有由矣。</note><note data-nid="7"><sup class="note-tag" data-tag="[憨]" data-nid="6"></sup>弘始三年，歲次星紀，秦乘入國之謀，舉師以來之意也。北天之運，數其然也。</note><sup class="note-tag" data-tag="[憨]" data-nid="7"></sup></p>
	<p id="p19a"><note data-nid="8">大秦天王者，道契百王之端，德洽千載之下，游刃萬機，弘道終日，信季俗蒼生之所天，釋迦遺法之所仗也。</note><note data-nid="9"><sup class="note-tag" data-tag="[憨]" data-nid="8"></sup>時乃集義學沙門五百餘人於逍遙觀，躬執秦文，與什公參定方等。其所開拓者，豈謂當時之益，乃累劫之津梁矣。</note><note data-nid="10"><sup class="note-tag" data-tag="[憨]" data-nid="9"></sup>余以短乏，曾廁嘉會，以為上聞異要，始於時也。</note><note data-nid="11"><sup class="note-tag" data-tag="[憨]" data-nid="10"></sup>然則聖智幽微，深隱難測。無相無名，乃非言象之所得。為試罔象其懷，寄之狂言耳，豈曰聖心而可辨哉！試論之曰：</note><sup class="note-tag" data-tag="[憨]" data-nid="11"></sup></p>
	<p id="p20">《<note data-nid="12">放光》云：「般若無所有相，無生滅相。」《道行》云：「般若無所知、無所見。</note><sup class="note-tag" data-tag="[憨]" data-nid="12"></sup>」<note data-nid="13">此辨智照之用，而曰無相、無知者，何耶？果有無相之知、不知之照，明矣。</note><sup class="note-tag" data-tag="[憨]" data-nid="13"></sup><note data-nid="14">何者？夫有所知，則有所不知。以聖心無知，故無所不知。不知之知，乃曰一切知。故經云：「聖心無所知，無所不知。」信矣！</note><sup class="note-tag" data-tag="[憨]" data-nid="14"></sup><note data-nid="15">是以聖人虛其心而實其照，終日知而未嘗知也。故能默耀韜光虛心玄鑒，閉智塞聰而獨覺冥冥者矣。</note><sup class="note-tag" data-tag="[憨]" data-nid="15"></sup></p>
	<p id="p20a"><note data-nid="16">然則智有窮幽之鑒而無知焉，神有應會之用而無慮焉。神無慮，故能獨王於世表；智無知，故能玄照於事外。</note><note data-nid="17"><sup class="note-tag" data-tag="[憨]" data-nid="16"></sup>智雖事外，未始無事；神雖世表，終日域中。所以俯仰順化應接無窮，無幽不察而無照功。斯則無知之所知，聖神之所會也。</note><sup class="note-tag" data-tag="[憨]" data-nid="17"></sup><note data-nid="18">然其為物也，實而不有、虛而不無。存而不可論者，其唯聖智乎。</note><sup class="note-tag" data-tag="[憨]" data-nid="18"></sup><note data-nid="19">何者？欲言其有，無狀無名；欲言其無，聖以之靈。</note><sup class="note-tag" data-tag="[憨]" data-nid="19"></sup><note data-nid="20">聖以之靈，故虛不失照；無狀無名，故照不失虛。</note><sup class="note-tag" data-tag="[憨]" data-nid="20"></sup><note data-nid="21">照不失虛，故混而不渝；虛不失照，故動以接麁。</note><note data-nid="22"><sup class="note-tag" data-tag="[憨]" data-nid="21"></sup>是以聖智之用，未始暫廢；求之形相，未暫可得。</note><note data-nid="23"><sup class="note-tag" data-tag="[憨]" data-nid="22"></sup>故《寶積》曰：「以無心意而現行。」《放光》云：「不動等覺而建立諸法。」所以聖迹萬端，其致一而已矣。</note><sup class="note-tag" data-tag="[憨]" data-nid="23"></sup><note data-nid="24">是以般若可虛而照，真諦可亡而知，萬動可即而靜，聖應可無而為。斯則不知而自知，不為而自為矣！復何知哉？復何為哉？</note><sup class="note-tag" data-tag="[憨]" data-nid="24"></sup></p>
	<p id="p21"><s>難曰：夫聖人真心獨朗，物物斯照；應接無方，動與事會。物物斯照，故知無所遺；動與事會，故會不失機。會不失機，故必有會於可會；知無所遺，故必有知於可知。必有知於可知，故聖不虛知；必有會於可會；故聖不虛會。既知既會，而曰無知無會者。何耶？若夫忘知遺會者，則是聖人無私於知會，以成其私耳。斯可謂不自有其知，安得無知哉？</s><sup title="依《御選語錄》標記刪除，下同">*</sup></p>
	<p id="p22"><s>答曰：</s>夫聖人功高二儀而不仁，明逾日月而彌昏<s>，豈曰木石瞽其懷？其於無知而已哉</s>。<s>誠以異於人者神明，故不可以事相求之耳。子意欲令聖人不自有其知，而聖人未嘗不有知，無乃乖於聖心、失於文旨者乎！何者？經云：「真般若者，清淨如虛空，無知無見，無作無緣。」斯則知自無知矣，豈待返照然後無知哉？若有知性空而稱淨者，則不辨於惑智，三毒四倒亦皆清淨，有何獨尊於般若？若以所知美般若，所知非般若，所知自常淨，故般若未嘗淨，亦無緣致淨歎於般若。然經云「般若清淨」者，將無以般若體性真淨，本無惑取之知。本無惑取之知，不可以知名哉。豈唯無知名無知，知自無知矣！是以聖人</s>以無知之般若，照彼無相之真諦。真諦無兔馬之遺，般若無不窮之鑒，所以會而不差、當而無是。<s>寂怕、無知，而無不知者矣。</s></p>
	<p id="p23"><s>難曰：夫物無以自通，故立名以通物。物雖非名，果有可名之物當於此名矣。是以即名求物，物不能隱。而論云「聖心無知」，又云「無所不知」。意謂無知未嘗知，知未嘗無知。斯則名教之所通，立言之本意也。然論者欲一於聖心，異於文旨。尋文求實，未見其當。何者？若知得於聖心，無知無所辨；若無知得於聖心，知亦無所辨；若二都無得，無所復論哉！</s></p>
	<p id="p24"><s>答曰：</s><note data-nid="25">經云：「般若義者，無名無說，非有非無，非實非虛。」虛不失照，照不失虛，斯則無名之法，故非言所能言也。言雖不能言，然非言無以傳，是以聖人終日言而未嘗言也。</note><sup class="note-tag" data-tag="[憨]" data-nid="25"></sup><s>今試為子狂言辨之。</s>夫聖心者，微妙無相，不可為有；用之彌勤，不可為無。不可為無，故聖智存焉；不可為有，故名教絕焉。是以言知不為知，欲以通其鑒；不知非不知，欲以辨其相。辨相，不為無；通鑒，不為有。非有，故知而無知；非無；故無知而知。是以知即無知，無知即知。<s>無以言異而異於聖心也。</s></p>
	<p id="p25"><s>難曰：夫真諦深玄，非智不測。聖智之能，在茲而顯。故經云：「不得般若，不見真諦。」真諦，則般若之緣也。以緣求智，智則知矣。</s></p>
	<p id="p26"><s>答曰：以緣求智，智非知也。何者？放光云：「不緣色生識，是名不見色。」又云：「五陰清淨故，般若清淨。」般若即能知也，五陰即所知也。所知，即緣也。夫知與所知，相與而有、相與而無。相與而無，故物莫之有；相與而有，故物莫之無。物莫之無，故為緣之所起；物莫之有，故則緣所不能生。緣所不能生，故照緣而非知；為緣之所起，故知、緣相因而生。是以知與無知，生於所知矣。何者？夫智以知所知，取相故名知。真諦自無相，真智何由知？所以然者，夫所知非所知，所知生於知；所知既生知，知亦生所知。所、知既相生，相生即緣法，緣法故非真。非真，故非真諦也。故《中觀》云：「物從因緣有，故不真。不從因緣有，故即真。」今真諦曰真，真則非緣。真非緣，故無物從緣而生也。故經云：「不見有法無緣而生。」是以真智觀真諦，未嘗取所知。智不取所知，此智何由知？然智非無知，但真諦非所知，故真智亦非知。而子欲以緣求智，故以智為知。緣自非緣，於何而求知？</s></p>
	<p id="p27"><s>難曰：論云「不取」者，為無知故不取？為知然後不取耶？若無知故不取，聖人則冥若夜游，不辨緇素之異耶！若知然後不取，知則異於不取矣！</s></p>
	<p id="p28"><s>答曰：非無知，故不取；又非知，然後不取。知即不取，故能不取而知。</s></p>
	<p id="p29"><s>難曰：論云「不取」者，誠以聖心不物於物，故無惑取也。無取則無是，無是則無當。誰當聖心，而云聖心無所不知耶？</s></p>
	<p id="p30"><s>答曰：然。無是、無當者。夫無當，則物無不當；無是；則物無不是。物無不是，故是而無是；物無不當，故當而無當。故經云：「盡見諸法而無所見。」</s></p>
	<p id="p31"><s>難曰：聖心非不能是，誠以無是可是。雖無是可是，故當是於無是矣。是以經云「真諦無相故般若無知」者，誠以般若無有有相之知。若以無相為無相，有何累於真諦耶？</s></p>
	<p id="p32"><s>答曰：</s>聖人無無相也。何者？若以無相為無相，無相即為相。捨有而之無，譬猶逃峰而赴<span class="gaiji" data-gid="CB05145">壑</span>，俱不免於患矣。是以至人處有而不有，居無而不無。雖不取於有無，然亦不捨於有無。所以和光同塵<sup title="大正藏為「塵勞」">*</sup>，周旋五趣，寂然而往，泊<sup title="大正藏為「怕」">*</sup>爾而來，恬淡無為而無不為。</p>
	<p id="p33"><s>難曰：聖心雖無知，然其應會之道不差。是以可應者應之，不可應者存之。然則聖心有時而生、有時而滅。可得然乎？</s></p>
	<p id="p34"><s>答曰：生滅者，生滅心也。聖人無心，生滅焉起？</s>然非無心，但是無心心耳；又非不應，但是不應應耳。<s>是以聖人應會之道，則信若四時之質。直以虛無為體，斯不可得而生、不可得而滅也。</s></p>
	<p id="p35"><s>難曰：聖智之無、惑智之無，俱無生滅。何以異之？</s></p>
	<p id="p36"><s>答曰：聖智之無者，無知；惑智之無者，知無。其無雖同，所以無者，異也。何者？夫聖心虛靜，無知可無，可曰無知，非謂知無。惑智有知，故有知可無，可謂知無，非曰無知也。無知，即般若之無也；知無，即真諦之無也。</s>是以般若之與真諦，言用，即同而異；言寂，即異而同。同，故無心於彼此；異，故不失於照功。是以辨同者同於異，辨異者異於同，斯則不可得而異、不可得而同也。何者？內有獨鑒之明，外有萬法之實。萬法雖實，然非照不得。內外相與以成其照功，此則聖所不能同；用也。內雖照而無知，外雖實而無相。內外寂然，相與俱無，此則聖所不能異；寂也。是以經云「諸法不異」者，豈曰續鳧截鶴、夷嶽盈<span class="gaiji" data-gid="CB05145">壑</span>，然後無異哉？誠以不異於異，故雖異而不異也。故經云：「甚奇，世尊！於無異法中而說諸法異。」又云：「般若與諸法，亦不一相，亦不異相。」信矣。</p>
	<p id="p37"><s>難曰：論云「言用則異，言寂則同。」未詳般若之內，則有用寂之異乎？</s><sup title="依《御選語錄》標記刪除">*</sup></p>
	<p id="p38"><s>答曰：用即寂、寂即用，用寂體一，同出而異名；更無無用之寂而主於用也。是以智彌昧，照逾明；神彌靜，應逾動。豈曰明昧動靜之異哉？故《成具》云：「不為而過為。」《寶積》曰：「無心無識，無不覺知。」斯則窮神盡智，極象外之談也。即之明文，聖心可知矣。</s></p>
	<p id="p39" class="juan-end">般若無知論<span class="doube-line-note">終</span></p>
</div>