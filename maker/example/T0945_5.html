<div class="original" id="body0">
	<p id="p3"><note data-nid="252"><note data-nid="1">阿難白佛言：「世尊！如來雖說第二義門，今觀世間解結之人，若不知其所結之元，我信是人終不能解。</note><sup class="note-tag" data-tag="[脉]" data-nid="1"></sup>世尊！我及會中有學聲聞亦復如是，<note data-nid="2">從無始際與諸無明俱滅俱生，雖得如是多聞善根名為出家，猶隔日瘧。</note><sup class="note-tag" data-tag="[脉]" data-nid="2"></sup><note data-nid="3">唯願大慈哀愍淪溺，今日身心云何是結？從何名解？</note><sup class="note-tag" data-tag="[脉]" data-nid="3"></sup>亦令未來苦難眾生，得免輪迴，不落三有。」<note data-nid="4">作是語已，普及大眾五體投地雨淚翹誠，佇佛如來無上開示。</note></note><sup class="note-tag" data-tag="[文]" data-nid="252"></sup><sup class="note-tag" data-tag="[脉]" data-nid="4"></sup></p>
	<p id="p4"><note data-nid="253"><note data-nid="5">爾時，世尊憐愍阿難及諸會中諸有學者，</note><note data-nid="6"><sup class="note-tag" data-tag="[脉]" data-nid="5"></sup>亦為未來一切眾生為出世因、作將來眼，</note><sup class="note-tag" data-tag="[脉]" data-nid="6"></sup><note data-nid="7">以閻浮檀紫光金手摩阿難頂</note><sup class="note-tag" data-tag="[脉]" data-nid="7"></sup>，<note data-nid="8">即時十方普佛世界六種振動</note><sup class="note-tag" data-tag="[脉]" data-nid="8"></sup>，<note data-nid="9">微塵如來住世界者各有寶光從其頂出，</note><note data-nid="10"><sup class="note-tag" data-tag="[脉]" data-nid="9"></sup>其光同時於彼世界來祇陀林灌如來頂，</note><note data-nid="11"><sup class="note-tag" data-tag="[脉]" data-nid="10"></sup>是諸大眾得未曾有。</note></note><sup class="note-tag" data-tag="[文]" data-nid="253"></sup><note data-nid="12"><sup class="note-tag" data-tag="[脉]" data-nid="11"></sup></note><note data-nid="254"><note data-nid="12">於是阿難及諸大眾，俱聞十方微塵如來異口同音告阿難言：</note><sup class="note-tag" data-tag="[脉]" data-nid="12"></sup>「<note data-nid="13">善哉，阿難！汝欲識知俱生無明，使汝輪轉生死結根，唯汝六根更無他物。</note><sup class="note-tag" data-tag="[脉]" data-nid="13"></sup><note data-nid="14">汝復欲知無上菩提，令汝速登安樂解脫寂靜妙常，亦汝六根更非他物。</note></note><sup class="note-tag" data-tag="[文]" data-nid="254"></sup><sup class="note-tag" data-tag="[脉]" data-nid="14"></sup>」</p>
	<p id="p5"><note data-nid="15"><note data-nid="255">阿難雖聞如是法音心猶未明，稽首白佛：「云何令我生死輪迴、安樂妙常同是六根，更非他物。</note><sup class="note-tag" data-tag="[文]" data-nid="255"></sup></note><sup class="note-tag" data-tag="[脉]" data-nid="15"></sup>」</p>
	<p id="p6"><note data-nid="256"><note data-nid="16">佛告阿難：「根塵同源，縛脫無二，</note><sup class="note-tag" data-tag="[脉]" data-nid="16"></sup><note data-nid="17">識性虛妄猶如空花</note><sup class="note-tag" data-tag="[脉]" data-nid="17"></sup>。<note data-nid="18">阿難！由塵發知，因根有相，相見無性，同於交蘆。</note><note data-nid="19"><sup class="note-tag" data-tag="[脉]" data-nid="18"></sup>是故汝今，知見立知，即無明本；知見無見，斯即涅槃、無漏真淨。</note><note data-nid="20"><sup class="note-tag" data-tag="[脉]" data-nid="19"></sup>云何是中，更容他物？</note></note><sup class="note-tag" data-tag="[文]" data-nid="256"></sup><sup class="note-tag" data-tag="[脉]" data-nid="20"></sup>」</p>
	<p id="p7">爾時，世尊欲重宣此義，而說偈言：</p>
<div id="g1" class="lg regular">
<div id="g1-1" class="lg-row">
<div id="g1-1-1" class="lg-cell" style="text-indent:-1em">「<note data-nid="21">真性有為空，　　緣生故如幻；</note><sup class="note-tag" data-tag="[脉]" data-nid="21"></sup></div>
</div>
<div id="g1-2" class="lg-row">
<div id="g1-2-1" class="lg-cell"><note data-nid="22">無為無起滅，　　不實如空花。</note><sup class="note-tag" data-tag="[脉]" data-nid="22"></sup></div>
</div>
<div id="g1-3" class="lg-row">
<div id="g1-3-1" class="lg-cell"><note data-nid="23">言妄顯諸真，　　妄真同二妄，</note><sup class="note-tag" data-tag="[脉]" data-nid="23"></sup></div>
</div>
<div id="g1-4" class="lg-row">
<div id="g1-4-1" class="lg-cell"><note data-nid="23">猶非真非真，　　云何見所見？</note><sup class="note-tag" data-tag="[脉]" data-nid="23"></sup></div>
</div>
<div id="g1-5" class="lg-row">
<div id="g1-5-1" class="lg-cell"><note data-nid="24">中間無實性，　　是故若交蘆；</note><sup class="note-tag" data-tag="[脉]" data-nid="24"></sup></div>
</div>
<div id="g1-6" class="lg-row">
<div id="g1-6-1" class="lg-cell"><note data-nid="25">結解同所因，　　聖凡無二路。</note><sup class="note-tag" data-tag="[脉]" data-nid="25"></sup></div>
</div>
<div id="g1-7" class="lg-row">
<div id="g1-7-1" class="lg-cell"><note data-nid="26">汝觀交中性，　　空有二俱非；</note><sup class="note-tag" data-tag="[脉]" data-nid="26"></sup></div>
</div>
<div id="g1-8" class="lg-row">
<div id="g1-8-1" class="lg-cell"><note data-nid="27"><note data-nid="257">迷晦即無明，　　發明便解脫。</note><sup class="note-tag" data-tag="[文]" data-nid="257"></sup></note><sup class="note-tag" data-tag="[脉]" data-nid="27"></sup></div>
</div>
<div id="g1-9" class="lg-row">
<div id="g1-9-1" class="lg-cell"><note data-nid="28"><note data-nid="258">解結因次第，　　六解一亦亡；</note></note><sup class="note-tag" data-tag="[脉]" data-nid="28"></sup></div>
</div>
<div id="g1-10" class="lg-row">
<div id="g1-10-1" class="lg-cell"><note data-nid="28"><note data-nid="258">根選擇圓通，　　入流成正覺。</note></note><sup class="note-tag" data-tag="[脉]" data-nid="28"></sup><sup class="note-tag" data-tag="[文]" data-nid="258"></sup></div>
</div>
<div id="g1-11" class="lg-row">
<div id="g1-11-1" class="lg-cell"><note data-nid="29">陀那微細識，　　習氣成暴流；</note></div>
</div>
<div id="g1-12" class="lg-row">
<div id="g1-12-1" class="lg-cell"><note data-nid="29">真非真恐迷，　　我常不開演。</note><sup class="note-tag" data-tag="[脉]" data-nid="29"></sup></div>
</div>
<div id="g1-13" class="lg-row">
<div id="g1-13-1" class="lg-cell"><note data-nid="30">自心取自心，　　非幻成幻法，</note><sup class="note-tag" data-tag="[脉]" data-nid="30"></sup></div>
</div>
<div id="g1-14" class="lg-row">
<div id="g1-14-1" class="lg-cell"><note data-nid="30"><note data-nid="259">不取無非幻，　　非幻尚不生，</note><sup class="note-tag" data-tag="[脉]" data-nid="30"></sup></note><sup class="note-tag" data-tag="[文]" data-nid="259"></sup></div>
</div>
<div id="g1-14b" class="lg-row">
<div id="g1-14b-1" class="lg-cell"><note data-nid="30">幻法云何立？</note><sup class="note-tag" data-tag="[脉]" data-nid="30"></sup></div>
</div>
<div id="g1-15" class="lg-row">
<div id="g1-15-1" class="lg-cell"><note data-nid="31">是名妙蓮華，　　金剛王寶覺，</note><sup class="note-tag" data-tag="[脉]" data-nid="31"></sup></div>
</div>
<div id="g1-16" class="lg-row">
<div id="g1-16-1" class="lg-cell"><note data-nid="32">如幻三摩提，　　彈指超無學。</note><sup class="note-tag" data-tag="[脉]" data-nid="32"></sup></div>
</div>
<div id="g1-17" class="lg-row">
<div id="g1-17-1" class="lg-cell"><note data-nid="33">此阿毘達磨，</note></div>
</div>
<div id="g1-18" class="lg-row">
<div id="g1-18-1" class="lg-cell"><note data-nid="33"><note data-nid="260">十方薄伽梵，　　一路涅槃門。</note><sup class="note-tag" data-tag="[文]" data-nid="260"></sup></note><sup class="note-tag" data-tag="[脉]" data-nid="33"></sup>」</div>
</div>
</div>
	<p id="p8"><note data-nid="34"><note data-nid="261">於是阿難及諸大眾，聞佛如來無上慈誨祇夜、伽陀，雜糅精瑩妙理清徹，心目開明歎未曾有。</note><sup class="note-tag" data-tag="[文]" data-nid="261"></sup></note><note data-nid="35"><sup class="note-tag" data-tag="[脉]" data-nid="34"></sup></note><note data-nid="262"><note data-nid="35">阿難合掌頂禮白佛：「我今聞佛無遮大悲，性淨妙常真實法句，</note><note data-nid="36"><sup class="note-tag" data-tag="[脉]" data-nid="35"></sup>心猶未達六解一亡舒結倫次。</note><sup class="note-tag" data-tag="[脉]" data-nid="36"></sup><note data-nid="37">惟垂大慈再愍斯會及與將來，施以法音洗滌沈垢。</note></note><sup class="note-tag" data-tag="[文]" data-nid="262"></sup><sup class="note-tag" data-tag="[脉]" data-nid="37"></sup>」</p>
	<p id="p9"><note data-nid="263"><note data-nid="38">即時，如來於師子座，整涅槃僧、斂僧伽梨，覽七寶机，引手於机，取劫波羅天所奉花巾</note><sup class="note-tag" data-tag="[脉]" data-nid="38"></sup>，<note data-nid="39">於大眾前綰成一結，示阿難言：「此名何等？」</note></note><sup class="note-tag" data-tag="[文]" data-nid="263"></sup><sup class="note-tag" data-tag="[脉]" data-nid="39"></sup></p>
	<p id="p10">阿難大眾俱白佛言：「此名為結。」</p>
	<p id="p11">於是如來綰疊花巾又成一結，重問阿難：「此名何等？」</p>
	<p id="p12">阿難大眾又白佛言：「此亦名結。」如是倫次綰疊花巾總成六結，一一結成，皆取手中所成之結持問阿難此名何等？阿難大眾亦復如是，次第酬佛此名為結。</p>
	<p id="p13"><note data-nid="40">佛告阿難：「我初綰巾，汝名為結，此疊花巾先實一條，第二第三云何汝曹復名為結？」</note><sup class="note-tag" data-tag="[脉]" data-nid="40"></sup></p>
	<p id="p14">阿難白佛言：「世尊！此寶疊花緝績成巾，雖本一體，如我思惟：『如來一綰得一結名，若百綰成終名百結，何況此巾秖有六結，終不至七亦不停五。』云何如來秖許初時，第二第三不名為結？」</p>
	<p id="p15">佛告阿難：「此寶花巾，汝知此巾元止一條，我六綰時名有六結，汝審觀察，巾體是同因結有異。<note data-nid="41">於意云何，初綰結成名為第一，如是乃至第六結生，吾今欲將第六結名成第一不？</note><sup class="note-tag" data-tag="[脉]" data-nid="41"></sup>」</p>
	<p id="p16">「不也，世尊！六結若存，斯第六名終非第一，縱我歷生盡其明辯，如何令是六結亂名。」</p>
	<p id="p17"><note data-nid="42">佛言：「六結不同，循顧本因一巾所造，令其雜亂終不得成</note><sup class="note-tag" data-tag="[脉]" data-nid="42"></sup>，<note data-nid="43">則汝六根亦復如是，畢竟同中生畢竟異。</note><sup class="note-tag" data-tag="[脉]" data-nid="43"></sup>」</p>
	<p id="p18"><note data-nid="44"><note data-nid="264">佛告阿難：「汝必嫌此六結不成，願樂一成，復云何得？」</note><sup class="note-tag" data-tag="[文]" data-nid="264"></sup></note><sup class="note-tag" data-tag="[脉]" data-nid="44"></sup></p>
	<p id="p19">阿難言：「此結若存，是非鋒起於中自生，此結非彼彼結非此，如來今日若總解除，結若不生則無彼此，尚不名一，六云何成？」</p>
	<p id="p20"><note data-nid="265"><note data-nid="45">佛言：「六解一亡亦復如是。</note><note data-nid="46"><sup class="note-tag" data-tag="[脉]" data-nid="45"></sup>由汝無始心性狂亂，知見妄發發妄不息，勞見發塵</note><sup class="note-tag" data-tag="[脉]" data-nid="46"></sup><note data-nid="47">如勞目睛，則有狂花於湛精明，無因亂起</note><sup class="note-tag" data-tag="[脉]" data-nid="47"></sup><note data-nid="48">一切世間山河、大地、生死、涅槃，皆即狂勞顛倒花相。</note></note><sup class="note-tag" data-tag="[文]" data-nid="265"></sup><sup class="note-tag" data-tag="[脉]" data-nid="48"></sup>」</p>
	<p id="p21"><note data-nid="49"><note data-nid="266">阿難言：「此勞同結，云何解除？</note><sup class="note-tag" data-tag="[文]" data-nid="266"></sup></note><sup class="note-tag" data-tag="[脉]" data-nid="49"></sup>」</p>
	<p id="p22"><note data-nid="50">如來以手將所結巾偏掣其左，問阿難言：「如是解不？」</note><sup class="note-tag" data-tag="[脉]" data-nid="50"></sup></p>
	<p id="p23">「不也，世尊！」</p>
	<p id="p24">旋復以手偏牽右邊，又問阿難：「如是解不？」</p>
	<p id="p25">「不也，世尊！」</p>
	<p id="p26">佛告阿難：「吾今以手左右各牽竟不能解，汝設方便，云何成解？」</p>
	<p id="p27">阿難白佛言：「世尊！當於結心解即分散。」</p>
	<p id="p28"><note data-nid="51">佛告阿難：「如是，如是！若欲除結，當於結心。</note><sup class="note-tag" data-tag="[脉]" data-nid="51"></sup><note data-nid="267"><note data-nid="52">阿難！我說佛法從因緣生，非取世間和合麁相</note><sup class="note-tag" data-tag="[脉]" data-nid="52"></sup>，<note data-nid="53">如來發明世出世法，知其本因隨所緣出，</note><note data-nid="54"><sup class="note-tag" data-tag="[脉]" data-nid="53"></sup>如是乃至恒沙界外，一滴之雨亦知頭數，現前種種松直、棘曲、鵠白、烏玄皆了元由。</note><note data-nid="55"><sup class="note-tag" data-tag="[脉]" data-nid="54"></sup>是故，阿難！隨汝心中選擇六根，根結若除塵相自滅，諸妄銷亡不真何待。</note></note><sup class="note-tag" data-tag="[文]" data-nid="267"></sup><note data-nid="56"><sup class="note-tag" data-tag="[脉]" data-nid="55"></sup><note data-nid="268">阿難！吾今問汝，此劫波羅巾六結現前，同時解縈得同除不？</note><sup class="note-tag" data-tag="[文]" data-nid="268"></sup></note><sup class="note-tag" data-tag="[脉]" data-nid="56"></sup>」</p>
	<p id="p29">「<note data-nid="57">不也，世尊！是結本以次第綰生，今日當須次第而解，六結同體結不同時，則結解時云何同除？</note><sup class="note-tag" data-tag="[脉]" data-nid="57"></sup>」</p>
	<p id="p30">佛言：「六根解除亦復如是。<note data-nid="58">此根初解先得人空，</note><note data-nid="59"><sup class="note-tag" data-tag="[脉]" data-nid="58"></sup>空性圓明成法解脫，</note><note data-nid="60"><sup class="note-tag" data-tag="[脉]" data-nid="59"></sup>解脫法已俱空不生，</note><note data-nid="61"><sup class="note-tag" data-tag="[脉]" data-nid="60"></sup>是名菩薩從三摩地得無生忍。</note><sup class="note-tag" data-tag="[脉]" data-nid="61"></sup>」</p>
	<p id="p31"><note data-nid="269"><note data-nid="62">阿難及諸大眾蒙佛開示，慧覺圓通得無疑惑。</note><note data-nid="63"><sup class="note-tag" data-tag="[脉]" data-nid="62"></sup>一時，合掌頂禮雙足而白佛言：「我等今日身心皎然快得無礙，</note><note data-nid="64"><sup class="note-tag" data-tag="[脉]" data-nid="63"></sup>雖復悟知一六亡義，然猶未達圓通本根。</note><note data-nid="65"><sup class="note-tag" data-tag="[脉]" data-nid="64"></sup>世尊！我輩飄零積劫孤露，何心何慮預佛天倫，如失乳兒忽遇慈母，</note><note data-nid="66"><sup class="note-tag" data-tag="[脉]" data-nid="65"></sup>若復因此際會道成，所得密言還同本悟，則與未聞無有差別。</note><note data-nid="67"><sup class="note-tag" data-tag="[脉]" data-nid="66"></sup>惟垂大悲惠我祕嚴，成就如來最後開示。</note><sup class="note-tag" data-tag="[脉]" data-nid="67"></sup>」<note data-nid="68">作是語已，五體投地，退藏密機冀佛冥授。</note></note><sup class="note-tag" data-tag="[文]" data-nid="269"></sup><sup class="note-tag" data-tag="[脉]" data-nid="68"></sup></p>
	<p id="p32"><note data-nid="270"><note data-nid="69">爾時，世尊普告眾中諸大菩薩及諸漏盡大阿羅漢：</note><sup class="note-tag" data-tag="[脉]" data-nid="69"></sup>「<note data-nid="70">汝等菩薩及阿羅漢，生我法中得成無學。</note><note data-nid="71"><sup class="note-tag" data-tag="[脉]" data-nid="70"></sup>吾今問汝，最初發心悟十八界誰為圓通？從何方便入三摩地？</note></note><sup class="note-tag" data-tag="[文]" data-nid="270"></sup><sup class="note-tag" data-tag="[脉]" data-nid="71"></sup>」</p>
	<p id="p33"><note data-nid="271"><note data-nid="72">驕陳那五比丘即從座起，頂禮佛足而白佛言：</note><sup class="note-tag" data-tag="[脉]" data-nid="72"></sup>「<note data-nid="73">我在鹿苑及於雞園，觀見如來最初成道，於佛音聲悟明四諦。</note><note data-nid="74"><sup class="note-tag" data-tag="[脉]" data-nid="73"></sup>佛問比丘，我初稱解，如來印我名阿若多。</note><note data-nid="75"><sup class="note-tag" data-tag="[脉]" data-nid="74"></sup>妙音密圓，我於音聲得阿羅漢。</note><note data-nid="76"><sup class="note-tag" data-tag="[脉]" data-nid="75"></sup>佛問圓通，如我所證，音聲為上！</note></note><sup class="note-tag" data-tag="[文]" data-nid="271"></sup><sup class="note-tag" data-tag="[脉]" data-nid="76"></sup>」</p>
	<p id="p34"><note data-nid="272">優波尼沙陀即從座起，頂禮佛足而白佛言：「<note data-nid="77">我亦觀佛最初成道，觀不淨相生大厭離，悟諸色性以從不淨，白骨微塵歸於虛空，空色二無成無學道</note><sup class="note-tag" data-tag="[脉]" data-nid="77"></sup>，<note data-nid="78">如來印我名尼沙陀。</note><note data-nid="79"><sup class="note-tag" data-tag="[脉]" data-nid="78"></sup>塵色既盡妙色密圓，我從色相得阿羅漢。</note><note data-nid="80"><sup class="note-tag" data-tag="[脉]" data-nid="79"></sup>佛問圓通，如我所證，色因為上！</note></note><sup class="note-tag" data-tag="[文]" data-nid="272"></sup><sup class="note-tag" data-tag="[脉]" data-nid="80"></sup>」</p>
	<p id="p35"><note data-nid="273">香嚴童子即從座起，頂禮佛足而白佛言：「<note data-nid="81">我聞如來教我諦觀諸有為相。</note><sup class="note-tag" data-tag="[脉]" data-nid="81"></sup><note data-nid="82">我時辭佛宴晦清齋，見諸比丘燒沈水香，香氣寂然來入鼻中</note><sup class="note-tag" data-tag="[脉]" data-nid="82"></sup>，<note data-nid="83">我觀此氣非木、非空、非煙、非火，去無所著來無所從，由是意銷發明無漏</note><sup class="note-tag" data-tag="[脉]" data-nid="83"></sup>，如來印我得香嚴號。<note data-nid="84">塵氣倏滅妙香密圓，我從香嚴得阿羅漢</note><sup class="note-tag" data-tag="[脉]" data-nid="84"></sup>。<note data-nid="85">佛問圓通，如我所證，香嚴為上！</note></note><sup class="note-tag" data-tag="[文]" data-nid="273"></sup><sup class="note-tag" data-tag="[脉]" data-nid="85"></sup>」</p>
	<p id="p36"><note data-nid="274"><note data-nid="86">藥王、藥上二法王子并在會中五百梵天即從座起，頂禮佛足而白佛言：</note><sup class="note-tag" data-tag="[脉]" data-nid="86"></sup>「我無始劫為世良醫，口中嘗此娑婆世界草木金石，名數凡有十萬八千，<note data-nid="87">如是悉知苦醋鹹淡甘辛等味，并諸和合俱生變異，是冷是熱有毒無毒悉能遍知</note><sup class="note-tag" data-tag="[脉]" data-nid="87"></sup>。<note data-nid="88">承事如來了知味性非空、非有、非即身心、非離身心，分別味因從是開悟，</note><note data-nid="89"><sup class="note-tag" data-tag="[脉]" data-nid="88"></sup>蒙佛如來印我昆季藥王、藥上二菩薩名。今於會中為法王子，</note><note data-nid="90"><sup class="note-tag" data-tag="[脉]" data-nid="89"></sup>因味覺明位登菩薩。</note><note data-nid="91"><sup class="note-tag" data-tag="[脉]" data-nid="90"></sup>佛問圓通，如我所證，味因為上！</note></note><sup class="note-tag" data-tag="[文]" data-nid="274"></sup><sup class="note-tag" data-tag="[脉]" data-nid="91"></sup>」</p>
	<p id="p37"><note data-nid="275"><note data-nid="92">跋陀婆羅并其同伴十六開士即從座起，頂禮佛足而白佛言：</note><sup class="note-tag" data-tag="[脉]" data-nid="92"></sup>「<note data-nid="93">我等先於威音王佛聞法出家，於浴僧時隨例入室，</note><note data-nid="94"><sup class="note-tag" data-tag="[脉]" data-nid="93"></sup>忽悟水因既不洗塵亦不洗體，中間安然，得無所有。</note><sup class="note-tag" data-tag="[脉]" data-nid="94"></sup><note data-nid="95">宿習無忘乃至今時從佛出家，今得無學</note><sup class="note-tag" data-tag="[脉]" data-nid="95"></sup>，彼佛名我跋陀婆羅。<note data-nid="96">妙觸宣明，成佛子住。</note><note data-nid="97"><sup class="note-tag" data-tag="[脉]" data-nid="96"></sup>佛問圓通，如我所證，觸因為上！</note></note><sup class="note-tag" data-tag="[文]" data-nid="275"></sup><sup class="note-tag" data-tag="[脉]" data-nid="97"></sup>」</p>
	<p id="p38"><note data-nid="276"><note data-nid="98">摩訶迦葉及紫金光比丘尼等即從座起，頂禮佛足而白佛言：</note><sup class="note-tag" data-tag="[脉]" data-nid="98"></sup>「<note data-nid="99">我於往劫於此界中，有佛出世名日月燈，我得親近聞法修學，佛滅度後供養舍利、然燈續明，以紫光金塗佛形像，自爾已來世世生生身常圓滿紫金光聚</note><sup class="note-tag" data-tag="[脉]" data-nid="99"></sup>，<note data-nid="100">此紫金光比丘尼者，即我眷屬，同時發心</note><sup class="note-tag" data-tag="[脉]" data-nid="100"></sup>，<note data-nid="101">我觀世間六塵變壞，唯以空寂修於滅盡，身心乃能度百千劫猶如彈指。我以空法，成阿羅漢。</note><note data-nid="102"><sup class="note-tag" data-tag="[脉]" data-nid="101"></sup>世尊說我頭陀為最，</note><note data-nid="103"><sup class="note-tag" data-tag="[脉]" data-nid="102"></sup>妙法開明銷滅諸漏。</note><note data-nid="104"><sup class="note-tag" data-tag="[脉]" data-nid="103"></sup>佛問圓通，如我所證，法因為上！</note></note><sup class="note-tag" data-tag="[文]" data-nid="276"></sup><sup class="note-tag" data-tag="[脉]" data-nid="104"></sup>」</p>
	<p id="p39"><note data-nid="277"><note data-nid="105">阿那律陀即從座起，頂禮佛足而白佛言：</note><sup class="note-tag" data-tag="[脉]" data-nid="105"></sup>「<note data-nid="106">我初出家常樂睡眠，如來訶我為畜生類，我聞佛訶啼泣自責，七日不眠失其雙目，</note><note data-nid="107"><sup class="note-tag" data-tag="[脉]" data-nid="106"></sup>世尊示我樂見照明金剛三昧，</note><note data-nid="108"><sup class="note-tag" data-tag="[脉]" data-nid="107"></sup>我不因眼觀見十方，精真洞然如觀掌果，</note><note data-nid="109"><sup class="note-tag" data-tag="[脉]" data-nid="108"></sup>如來印我成阿羅漢。</note><note data-nid="110"><sup class="note-tag" data-tag="[脉]" data-nid="109"></sup>佛問圓通，如我所證，旋見循元斯為第一！</note></note><sup class="note-tag" data-tag="[文]" data-nid="277"></sup><sup class="note-tag" data-tag="[脉]" data-nid="110"></sup>」</p>
	<p id="p40"><note data-nid="278"><note data-nid="111">周利槃特迦即從座起，頂禮佛足而白佛言：</note><sup class="note-tag" data-tag="[脉]" data-nid="111"></sup>「<note data-nid="112">我闕誦持無多聞性，最初值佛聞法出家，憶持如來一句伽陀，於一百日得前遺後、得後遺前，</note><note data-nid="113"><sup class="note-tag" data-tag="[脉]" data-nid="112"></sup>佛愍我愚教我安居調出入息。我時觀息微細窮盡，生住異滅諸行剎那，</note><note data-nid="114"><sup class="note-tag" data-tag="[脉]" data-nid="113"></sup>其心豁然得大無礙，乃至漏盡成阿羅漢，</note><note data-nid="115"><sup class="note-tag" data-tag="[脉]" data-nid="114"></sup>住佛座下印成無學。</note><sup class="note-tag" data-tag="[脉]" data-nid="115"></sup><note data-nid="116">佛問圓通，如我所證，返息循空斯為第一！</note></note><sup class="note-tag" data-tag="[文]" data-nid="278"></sup><sup class="note-tag" data-tag="[脉]" data-nid="116"></sup>」</p>
	<p id="p41"><note data-nid="279"><note data-nid="117">驕梵鉢提即從座起，頂禮佛足而白佛言：</note><sup class="note-tag" data-tag="[脉]" data-nid="117"></sup>「<note data-nid="118">我有口業，於過去劫輕弄沙門，世世生生有牛呞病，</note><note data-nid="119"><sup class="note-tag" data-tag="[脉]" data-nid="118"></sup>如來示我一味清淨心地法門，我得滅心入三摩地，觀味之知非體非物，</note><sup class="note-tag" data-tag="[脉]" data-nid="119"></sup><note data-nid="120">應念得超世間諸漏，內脫身心外遺世界，遠離三有如鳥出籠，離垢銷塵法眼清淨成阿羅漢</note><sup class="note-tag" data-tag="[脉]" data-nid="120"></sup>，<note data-nid="121">如來親印登無學道。</note><note data-nid="122"><sup class="note-tag" data-tag="[脉]" data-nid="121"></sup>佛問圓通，如我所證，還味旋知斯為第一！</note></note><sup class="note-tag" data-tag="[文]" data-nid="279"></sup><sup class="note-tag" data-tag="[脉]" data-nid="122"></sup>」</p>
	<p id="p42"><note data-nid="280"><note data-nid="123">畢陵伽婆蹉即從座起，頂禮佛足而白佛言：</note><sup class="note-tag" data-tag="[脉]" data-nid="123"></sup>「<note data-nid="124">我初發心從佛入道，數聞如來說諸世間不可樂事，</note><note data-nid="125"><sup class="note-tag" data-tag="[脉]" data-nid="124"></sup>乞食城中心思法門，不覺路中毒刺傷足，舉身疼痛</note><note data-nid="126"><sup class="note-tag" data-tag="[脉]" data-nid="125"></sup>我念有知，知此深痛雖覺覺痛，覺清淨心無痛痛覺，</note><note data-nid="127"><sup class="note-tag" data-tag="[脉]" data-nid="126"></sup>我又思惟如是一身寧有雙覺？</note><sup class="note-tag" data-tag="[脉]" data-nid="127"></sup><note data-nid="128">攝念未久身心忽空，三七日中諸漏虛盡成阿羅漢</note><sup class="note-tag" data-tag="[脉]" data-nid="128"></sup>，<note data-nid="129">得親印記發明無學。</note><note data-nid="130"><sup class="note-tag" data-tag="[脉]" data-nid="129"></sup>佛問圓通，如我所證，純覺遺身斯為第一！</note></note><sup class="note-tag" data-tag="[文]" data-nid="280"></sup><sup class="note-tag" data-tag="[脉]" data-nid="130"></sup>」</p>
	<p id="p43"><note data-nid="281">須菩提即從座起，頂禮佛足而白佛言：「<note data-nid="131">我曠劫來心得無礙，自憶受生如恒河沙，</note><note data-nid="132"><sup class="note-tag" data-tag="[脉]" data-nid="131"></sup>初在母胎即知空寂，如是乃至十方成空，亦令眾生證得空性，</note><note data-nid="133"><sup class="note-tag" data-tag="[脉]" data-nid="132"></sup>蒙如來發性覺真空，空性圓明得阿羅漢，</note><note data-nid="134"><sup class="note-tag" data-tag="[脉]" data-nid="133"></sup>頓入如來寶明空海，同佛知見</note><note data-nid="135"><sup class="note-tag" data-tag="[脉]" data-nid="134"></sup>印成無學，解脫性空我為無上。</note><note data-nid="136"><sup class="note-tag" data-tag="[脉]" data-nid="135"></sup>佛問圓通，如我所證，諸相入非非所非盡，旋法歸無斯為第一！</note></note><sup class="note-tag" data-tag="[文]" data-nid="281"></sup><sup class="note-tag" data-tag="[脉]" data-nid="136"></sup>」</p>
	<p id="p44"><note data-nid="282">舍利弗即從座起，頂禮佛足而白佛言：「<note data-nid="137">我曠劫來心見清淨，如是受生如恒河沙，世出世間種種變化，一見則通獲無障礙，</note><note data-nid="138"><sup class="note-tag" data-tag="[脉]" data-nid="137"></sup>我於路中逢迦葉波，兄弟相逐宣說因緣，悟心無際</note><note data-nid="139"><sup class="note-tag" data-tag="[脉]" data-nid="138"></sup>從佛出家，見覺明圓得大無畏，成阿羅漢為佛長子，從佛口生從法化生。</note><note data-nid="140"><sup class="note-tag" data-tag="[脉]" data-nid="139"></sup>佛問圓通，如我所證，心見發光光極知見斯為第一！</note></note><sup class="note-tag" data-tag="[文]" data-nid="282"></sup><sup class="note-tag" data-tag="[脉]" data-nid="140"></sup>」</p>
	<p id="p45"><note data-nid="283"><note data-nid="141">普賢菩薩即從座起，頂禮佛足而白佛言：</note><sup class="note-tag" data-tag="[脉]" data-nid="141"></sup>「<note data-nid="142">我已曾與恒沙如來為法王子，十方如來教其弟子，菩薩根者修普賢行，從我立名。</note><note data-nid="143"><sup class="note-tag" data-tag="[脉]" data-nid="142"></sup>世尊！我用心聞，分別眾生所有知見，</note><sup class="note-tag" data-tag="[脉]" data-nid="143"></sup><note data-nid="144">若於他方恒沙界外，有一眾生心中發明普賢行者，我於爾時乘六牙象，分身百千皆至其處，縱彼障深未合見我，我與其人暗中摩頂，擁護安慰令其成就。</note><note data-nid="145"><sup class="note-tag" data-tag="[脉]" data-nid="144"></sup>佛問圓通，我說本因，心聞發明分別自在斯為第一！</note></note><sup class="note-tag" data-tag="[文]" data-nid="283"></sup><sup class="note-tag" data-tag="[脉]" data-nid="145"></sup>」</p>
	<p id="p46"><note data-nid="284">孫陀羅難陀即從座起，頂禮佛足而白佛言：「<note data-nid="146">我初出家從佛入道，雖具戒律，於三摩提，心常散動未獲無漏。</note><sup class="note-tag" data-tag="[脉]" data-nid="146"></sup><note data-nid="147">世尊教我及俱絺羅觀鼻端白</note><sup class="note-tag" data-tag="[脉]" data-nid="147"></sup>，<note data-nid="148">我初諦觀經三七日，見鼻中氣出入如煙，身心內明圓洞世界，遍成虛淨猶如瑠璃，煙相漸銷鼻息成白</note><sup class="note-tag" data-tag="[脉]" data-nid="148"></sup>，<note data-nid="149">心開漏盡，諸出入息化為光明，照十方界得阿羅漢，</note><note data-nid="150"><sup class="note-tag" data-tag="[脉]" data-nid="149"></sup>世尊記我當得菩提。</note><note data-nid="151"><sup class="note-tag" data-tag="[脉]" data-nid="150"></sup>佛問圓通，我以銷息息久發明，明圓滅漏斯為第一！</note></note><sup class="note-tag" data-tag="[文]" data-nid="284"></sup><sup class="note-tag" data-tag="[脉]" data-nid="151"></sup>」</p>
	<p id="p47"><note data-nid="285">富樓那彌多羅尼子即從座起，頂禮佛足而白佛言：「<note data-nid="152">我曠劫來辯才無礙，宣說苦空深達實相，</note><note data-nid="153"><sup class="note-tag" data-tag="[脉]" data-nid="152"></sup>如是乃至恒沙如來祕密法門，我於眾中微妙開示得無所畏。</note><note data-nid="154"><sup class="note-tag" data-tag="[脉]" data-nid="153"></sup>世尊知我有大辯才，以音聲輪教我發揚，</note><note data-nid="155"><sup class="note-tag" data-tag="[脉]" data-nid="154"></sup>我於佛前助佛轉輪，因師子吼成阿羅漢，</note><note data-nid="156"><sup class="note-tag" data-tag="[脉]" data-nid="155"></sup>世尊印我說法無上。</note><sup class="note-tag" data-tag="[脉]" data-nid="156"></sup><note data-nid="157">佛問圓通，我以法音降伏魔怨銷滅諸漏斯為第一！</note></note><sup class="note-tag" data-tag="[文]" data-nid="285"></sup><sup class="note-tag" data-tag="[脉]" data-nid="157"></sup>」</p>
	<p id="p48"><note data-nid="286"><note data-nid="158">優波離即從座起，頂禮佛足而白佛言：</note><sup class="note-tag" data-tag="[脉]" data-nid="158"></sup>「<note data-nid="159">我親隨佛踰城出家，親觀如來六年勤苦，親見如來降伏諸魔制諸外道，解脫世間貪欲諸漏</note><sup class="note-tag" data-tag="[脉]" data-nid="159"></sup>，<note data-nid="160">承佛教戒如是乃至三千威儀、八萬微細，性業、遮業悉皆清淨，身心寂滅成阿羅漢，</note><note data-nid="161"><sup class="note-tag" data-tag="[脉]" data-nid="160"></sup>我是如來眾中綱紀，親印我心持戒修身眾推無上。</note><note data-nid="162"><sup class="note-tag" data-tag="[脉]" data-nid="161"></sup>佛問圓通，我以執身身得自在，次第執心心得通達，然後身心一切通利斯為第一！</note></note><sup class="note-tag" data-tag="[文]" data-nid="286"></sup><sup class="note-tag" data-tag="[脉]" data-nid="162"></sup>」</p>
	<p id="p49"><note data-nid="287">大目犍連即從座起，頂禮佛足而白佛言：「<note data-nid="163">我初於路乞食逢遇優樓頻螺、伽耶、那提三迦葉波，宣說如來因緣深義，我頓發心得大通達，</note><note data-nid="164"><sup class="note-tag" data-tag="[脉]" data-nid="163"></sup>如來惠我袈裟著身鬚髮自落，我遊十方得無罣礙，神通發明推為無上，成阿羅漢。</note><sup class="note-tag" data-tag="[脉]" data-nid="164"></sup><note data-nid="165">寧唯世尊，十方如來歎我神力，圓明清淨自在無畏。</note><note data-nid="166"><sup class="note-tag" data-tag="[脉]" data-nid="165"></sup>佛問圓通，我以旋湛心光發宣，如澄濁流久成清瑩斯為第一！</note></note><sup class="note-tag" data-tag="[文]" data-nid="287"></sup><sup class="note-tag" data-tag="[脉]" data-nid="166"></sup>」</p>
	<p id="p50"><note data-nid="288"><note data-nid="167">烏芻瑟摩於如來前，合掌頂禮佛之雙足而白佛言：</note><sup class="note-tag" data-tag="[脉]" data-nid="167"></sup>「<note data-nid="168">我常先憶，久遠劫前性多貪欲，</note><sup class="note-tag" data-tag="[脉]" data-nid="168"></sup><note data-nid="169">有佛出世名曰空王，說多婬人成猛火聚，教我遍觀百骸四肢，諸冷暖氣</note><note data-nid="170"><sup class="note-tag" data-tag="[脉]" data-nid="169"></sup>神光內凝，化多婬心成智慧火，從是諸佛皆呼召我名為火頭，</note><sup class="note-tag" data-tag="[脉]" data-nid="170"></sup><note data-nid="171">我以火光三昧力故成阿羅漢。心發大願，諸佛成道，我為力士親伏魔怨。</note><sup class="note-tag" data-tag="[脉]" data-nid="171"></sup><note data-nid="172">佛問圓通，我以諦觀身心暖觸無礙流通，諸漏既銷生大寶焰登無上覺斯為第一！</note></note><sup class="note-tag" data-tag="[文]" data-nid="288"></sup><sup class="note-tag" data-tag="[脉]" data-nid="172"></sup>」</p>
	<p id="p51"><note data-nid="289"><note data-nid="173">持地菩薩即從座起，頂禮佛足而白佛言：</note><sup class="note-tag" data-tag="[脉]" data-nid="173"></sup>「我念往昔普光如來出現於世，<note data-nid="174">我為比丘，常於一切要路、津口、田地、險隘，有不如法妨損車馬，我皆平填，或作橋梁、或負沙土，</note><note data-nid="175"><sup class="note-tag" data-tag="[脉]" data-nid="174"></sup>如是勤苦經無量佛出現於世，</note><note data-nid="176"><sup class="note-tag" data-tag="[脉]" data-nid="175"></sup>或有眾生於闤闠處，要人擎物我先為擎，至其所詣放物即行不取其直。</note><sup class="note-tag" data-tag="[脉]" data-nid="176"></sup><note data-nid="177">毘舍浮佛現在世時，世多饑荒，我為負人，無問遠近唯取一錢</note><sup class="note-tag" data-tag="[脉]" data-nid="177"></sup>，<note data-nid="178">或有車牛被於陷溺，我有神力為其推輪拔其苦惱</note><sup class="note-tag" data-tag="[脉]" data-nid="178"></sup>，<note data-nid="179">時國大王筵佛設齋，我於爾時平地待佛</note><sup class="note-tag" data-tag="[脉]" data-nid="179"></sup>，<note data-nid="180">毘舍如來摩頂謂我：『當平心地，則世界地一切皆平。』</note><sup class="note-tag" data-tag="[脉]" data-nid="180"></sup><note data-nid="181">我即心開，見身微塵與造世界所有微塵等無差別</note><sup class="note-tag" data-tag="[脉]" data-nid="181"></sup>，<note data-nid="182">微塵自性不相觸摩，乃至刀兵亦無所觸</note><sup class="note-tag" data-tag="[脉]" data-nid="182"></sup>，<note data-nid="183">我於法性悟無生忍成阿羅漢。</note><sup class="note-tag" data-tag="[脉]" data-nid="183"></sup><note data-nid="184">迴心今入菩薩位中，聞諸如來宣妙蓮華佛知見地，我先證明而為上首。</note><sup class="note-tag" data-tag="[脉]" data-nid="184"></sup><note data-nid="185">佛問圓通，我以諦觀身界二塵等無差別，本如來藏虛妄發塵，塵銷智圓成無上道斯為第一！</note></note><sup class="note-tag" data-tag="[文]" data-nid="289"></sup><sup class="note-tag" data-tag="[脉]" data-nid="185"></sup>」</p>
	<p id="p52"><note data-nid="290"><note data-nid="186">月光童子即從座起，頂禮佛足而白佛言：</note><sup class="note-tag" data-tag="[脉]" data-nid="186"></sup>「<note data-nid="187">我憶往昔恒河沙劫，有佛出世名為水天，教諸菩薩修習水精入三摩地</note><sup class="note-tag" data-tag="[脉]" data-nid="187"></sup>，<note data-nid="188">觀於身中水性無奪，初從涕唾如是窮盡津液、精血、大小便利，身中漩澓水性一同</note><sup class="note-tag" data-tag="[脉]" data-nid="188"></sup>，<note data-nid="189">見水身中與世界外浮幢王剎諸香水海等無差別。</note><sup class="note-tag" data-tag="[脉]" data-nid="189"></sup><note data-nid="190">我於是時初成此觀，但見其水未得無身</note><sup class="note-tag" data-tag="[脉]" data-nid="190"></sup>，<note data-nid="191">當為比丘室中安禪，我有弟子窺窓觀室，唯見清水遍在屋中了無所見</note><sup class="note-tag" data-tag="[脉]" data-nid="191"></sup>，<note data-nid="192">童稚無知取一瓦礫投於水內，激水作聲顧盻而去，我出定後頓覺心痛，如舍利弗遭違害鬼</note><sup class="note-tag" data-tag="[脉]" data-nid="192"></sup>，<note data-nid="193">我自思惟：『今我已得阿羅漢道久離病緣，云何今日忽生心痛，將無退失？</note></note><sup class="note-tag" data-tag="[文]" data-nid="290"></sup><sup class="note-tag" data-tag="[脉]" data-nid="193"></sup>』</p>
	<p id="p53">「<note data-nid="290"><note data-nid="194">爾時，童子捷來我前說如上事</note><sup class="note-tag" data-tag="[脉]" data-nid="194"></sup>，我則告言：『汝更見水，可即開門入此水中除去瓦礫。』童子奉教，後入定時還復見水瓦礫宛然，開門除出，<note data-nid="195">我後出定身質如初</note><sup class="note-tag" data-tag="[脉]" data-nid="195"></sup>，<note data-nid="196">逢無量佛如是至於山海自在通王如來，方得亡身，與十方界諸香水海，性合真空無二無別</note><sup class="note-tag" data-tag="[脉]" data-nid="196"></sup>，<note data-nid="197">今於如來得童真名預菩薩會</note><sup class="note-tag" data-tag="[脉]" data-nid="197"></sup>。<note data-nid="198">佛問圓通，我以水性一味流通，得無生忍圓滿菩提斯為第一！</note></note><sup class="note-tag" data-tag="[脉]" data-nid="198"></sup>」</p>
	<p id="p54"><note data-nid="291"><note data-nid="199">瑠璃光法王子即從座起，頂禮佛足而白佛言：</note><sup class="note-tag" data-tag="[脉]" data-nid="199"></sup>「<note data-nid="200">我憶往昔經恒沙劫，有佛出世名無量聲</note><sup class="note-tag" data-tag="[脉]" data-nid="200"></sup>，<note data-nid="201">開示菩薩本覺妙明</note><sup class="note-tag" data-tag="[脉]" data-nid="201"></sup>，<note data-nid="202">觀此世界及眾生身，皆是妄緣風力所轉</note><sup class="note-tag" data-tag="[脉]" data-nid="202"></sup>。<note data-nid="203">我於爾時，觀界安立、觀世動時、觀身動止、觀心動念，諸動無二等無差別</note><sup class="note-tag" data-tag="[脉]" data-nid="203"></sup>，<note data-nid="204">我時了覺此群動性，來無所從去無所至，十方微塵顛倒眾生同一虛妄</note><sup class="note-tag" data-tag="[脉]" data-nid="204"></sup>，<note data-nid="205">如是乃至三千大千，一世界內所有眾生，如一器中貯百蚊蚋啾啾亂鳴，於分寸中鼓發狂鬧。</note><sup class="note-tag" data-tag="[脉]" data-nid="205"></sup><note data-nid="206">逢佛未幾得無生忍</note><sup class="note-tag" data-tag="[脉]" data-nid="206"></sup>，<note data-nid="207">爾時心開，乃見東方不動佛國，為法王子事十方佛</note><sup class="note-tag" data-tag="[脉]" data-nid="207"></sup>，<note data-nid="208">身心發光洞徹無礙</note><sup class="note-tag" data-tag="[脉]" data-nid="208"></sup>。<note data-nid="209">佛問圓通，我以觀察風力無依，悟菩提心入三摩地，合十方佛傳一妙心斯為第一！</note><sup class="note-tag" data-tag="[脉]" data-nid="209"></sup></note><sup class="note-tag" data-tag="[文]" data-nid="291"></sup>」</p>
	<p id="p55"><note data-nid="292">虛空藏菩薩即從座起，頂禮佛足而白佛言：「<note data-nid="210">我與如來定光佛所得無邊身</note><sup class="note-tag" data-tag="[脉]" data-nid="210"></sup>，<note data-nid="211">爾時手執四大寶珠，照明十方微塵佛剎化成虛空</note><sup class="note-tag" data-tag="[脉]" data-nid="211"></sup>，<note data-nid="212">又於自心現大圓鏡，內放十種微妙寶光流灌十方，盡虛空際</note><sup class="note-tag" data-tag="[脉]" data-nid="212"></sup><note data-nid="213">諸幢王剎來入鏡內涉入我身，身同虛空不相妨礙</note><sup class="note-tag" data-tag="[脉]" data-nid="213"></sup>，<note data-nid="214">身能善入微塵國土，廣行佛事得大隨順</note><sup class="note-tag" data-tag="[脉]" data-nid="214"></sup>，<note data-nid="215">此大神力由我諦觀，四大無依妄想生滅，虛空無二佛國本同，於同發明得無生忍。</note><sup class="note-tag" data-tag="[脉]" data-nid="215"></sup><note data-nid="216">佛問圓通，我以觀察虛空無邊入三摩地妙力圓明斯為第一！</note><sup class="note-tag" data-tag="[脉]" data-nid="216"></sup>」</note><sup class="note-tag" data-tag="[文]" data-nid="292"></sup></p>
	<p id="p56"><note data-nid="293"><note data-nid="217">彌勒菩薩即從座起，頂禮佛足而白佛言：</note><sup class="note-tag" data-tag="[脉]" data-nid="217"></sup>「我憶往昔經微塵劫，有佛出世名日月燈明，<note data-nid="218">我從彼佛而得出家，心重世名好遊族姓。</note><sup class="note-tag" data-tag="[脉]" data-nid="218"></sup><note data-nid="219">爾時，世尊教我修習唯心識定入三摩地</note><sup class="note-tag" data-tag="[脉]" data-nid="219"></sup>，<note data-nid="220">歷劫已來以此三昧事恒沙佛，求世名心歇滅無有</note><sup class="note-tag" data-tag="[脉]" data-nid="220"></sup>，至然燈佛出現於世，<note data-nid="221">我乃得成無上妙圓識心三昧</note><sup class="note-tag" data-tag="[脉]" data-nid="221"></sup>，<note data-nid="222">乃至盡空如來國土淨穢有無，皆是我心變化所現</note><sup class="note-tag" data-tag="[脉]" data-nid="222"></sup>。<note data-nid="223">世尊！我了如是唯心識故，識性流出無量如來</note><sup class="note-tag" data-tag="[脉]" data-nid="223"></sup>，<note data-nid="224">今得授記次補佛處</note><sup class="note-tag" data-tag="[脉]" data-nid="224"></sup>。<note data-nid="225">佛問圓通，我以諦觀十方唯識，識心圓明入圓成實，遠離依他及遍計執得無生忍斯為第一！」</note><sup class="note-tag" data-tag="[脉]" data-nid="225"></sup></note><sup class="note-tag" data-tag="[文]" data-nid="293"></sup></p>
	<p id="p57"><note data-nid="294"><note data-nid="226">大勢至法王子與其同倫五十二菩薩即從座起，頂禮佛足而白佛言：</note><sup class="note-tag" data-tag="[脉]" data-nid="226"></sup>「<note data-nid="227">我憶往昔恒河沙劫，有佛出世名無量光，十二如來相繼一劫，其最後佛名超日月光，彼佛教我念佛三昧。</note><sup class="note-tag" data-tag="[脉]" data-nid="227"></sup><note data-nid="228">譬如有人，一專為憶一人專忘，如是二人若逢不逢、或見非見</note><sup class="note-tag" data-tag="[脉]" data-nid="228"></sup>，<note data-nid="229">二人相憶二憶念深，如是乃至從生至生，同於形影不相乖異</note><sup class="note-tag" data-tag="[脉]" data-nid="229"></sup>，<note data-nid="230">十方如來憐念眾生如母憶子，若子逃逝雖憶何為？</note><sup class="note-tag" data-tag="[脉]" data-nid="230"></sup><note data-nid="231">子若憶母如母憶時，母子歷生不相違遠</note><sup class="note-tag" data-tag="[脉]" data-nid="231"></sup>，<note data-nid="232">若眾生心憶佛念佛，現前當來必定見佛</note><sup class="note-tag" data-tag="[脉]" data-nid="232"></sup><note data-nid="233">去佛不遠，不假方便自得心開</note><sup class="note-tag" data-tag="[脉]" data-nid="233"></sup>，<note data-nid="234">如染香人身有香氣</note><sup class="note-tag" data-tag="[脉]" data-nid="234"></sup>，<note data-nid="235">此則名曰香光莊嚴</note><sup class="note-tag" data-tag="[脉]" data-nid="235"></sup>。<note data-nid="236">我本因地以念佛心入無生忍，今於此界攝念佛人歸於淨土。</note><sup class="note-tag" data-tag="[脉]" data-nid="236"></sup><note data-nid="237">佛問圓通，我無選擇，都攝六根，淨念相繼得三摩地斯為第一！」</note><sup class="note-tag" data-tag="[脉]" data-nid="237"></sup></note><sup class="note-tag" data-tag="[文]" data-nid="294"></sup></p>
</div>
	<p id="p58" class="juan juan-end">大佛頂萬行首楞嚴經卷第五</p>